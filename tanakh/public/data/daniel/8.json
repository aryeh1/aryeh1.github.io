{
  "book": "Daniel",
  "bookHebrew": "דניאל",
  "chapter": 8,
  "verses": [
    {
      "number": 1,
      "hebrew": "בשנת שלוש למלכות בלאשצר המלך חזון נראה אלי אני דניאל אחרי הנראה אלי בתחלה"
    },
    {
      "number": 2,
      "hebrew": "ואראה בחזון ויהי בראתי ואני בשושן הבירה אשר בעילם המדינה ואראה בחזון ואני הייתי על־אובל אולי"
    },
    {
      "number": 3,
      "hebrew": "ואשא עיני ואראה והנה איל אחד עמד לפני האבל ולו קרנים והקרנים גבהות והאחת גבהה מן־השנית והגבהה עלה באחרנה"
    },
    {
      "number": 4,
      "hebrew": "ראיתי את־האיל מנגח ימה וצפונה ונגבה וכל־חיות לא־יעמדו לפניו ואין מציל מידו ועשה כרצנו והגדיל"
    },
    {
      "number": 5,
      "hebrew": "ואני הייתי מבין והנה צפיר־העזים בא מן־המערב על־פני כל־הארץ ואין נוגע בארץ והצפיר קרן חזות בין עיניו"
    },
    {
      "number": 6,
      "hebrew": "ויבא עד־האיל בעל הקרנים אשר ראיתי עמד לפני האבל וירץ אליו בחמת כחו"
    },
    {
      "number": 7,
      "hebrew": "וראיתיו מגיע אצל האיל ויתמרמר אליו ויך את־האיל וישבר את־שתי קרניו ולא־היה כח באיל לעמד לפניו וישליכהו ארצה וירמסהו ולא־היה מציל לאיל מידו"
    },
    {
      "number": 8,
      "hebrew": "וצפיר העזים הגדיל עד־מאד וכעצמו נשברה הקרן הגדולה ותעלנה חזות ארבע תחתיה לארבע רוחות השמים"
    },
    {
      "number": 9,
      "hebrew": "ומן־האחת מהם יצא קרן־אחת מצעירה ותגדל־יתר אל־הנגב ואל־המזרח ואל־הצבי"
    },
    {
      "number": 10,
      "hebrew": "ותגדל עד־צבא השמים ותפל ארצה מן־הצבא ומן־הכוכבים ותרמסם"
    },
    {
      "number": 11,
      "hebrew": "ועד שר־הצבא הגדיל וממנו הרים [הורם] התמיד והשלך מכון מקדשו"
    },
    {
      "number": 12,
      "hebrew": "וצבא תנתן על־התמיד בפשע ותשלך אמת ארצה ועשתה והצליחה"
    },
    {
      "number": 13,
      "hebrew": "ואשמעה אחד־קדוש מדבר ויאמר אחד קדוש לפלמוני המדבר עד־מתי החזון התמיד והפשע שמם תת וקדש וצבא מרמס"
    },
    {
      "number": 14,
      "hebrew": "ויאמר אלי עד ערב בקר אלפים ושלש מאות ונצדק קדש"
    },
    {
      "number": 15,
      "hebrew": "ויהי בראתי אני דניאל את־החזון ואבקשה בינה והנה עמד לנגדי כמראה־גבר"
    },
    {
      "number": 16,
      "hebrew": "ואשמע קול־אדם בין אולי ויקרא ויאמר גבריאל הבן להלז את־המראה"
    },
    {
      "number": 17,
      "hebrew": "ויבא אצל עמדי ובבאו נבעתי ואפלה על־פני ויאמר אלי הבן בן־אדם כי לעת־קץ החזון"
    },
    {
      "number": 18,
      "hebrew": "ובדברו עמי נרדמתי על־פני ארצה ויגע־בי ויעמידני על־עמדי"
    },
    {
      "number": 19,
      "hebrew": "ויאמר הנני מודיעך את אשר־יהיה באחרית הזעם כי למועד קץ"
    },
    {
      "number": 20,
      "hebrew": "האיל אשר־ראית בעל הקרנים מלכי מדי ופרס"
    },
    {
      "number": 21,
      "hebrew": "והצפיר השעיר מלך יון והקרן הגדולה אשר בין־עיניו הוא המלך הראשון"
    },
    {
      "number": 22,
      "hebrew": "והנשברת ותעמדנה ארבע תחתיה ארבע מלכיות מגוי יעמדנה ולא בכחו"
    },
    {
      "number": 23,
      "hebrew": "ובאחרית מלכותם כהתם הפשעים יעמד מלך עז־פנים ומבין חידות"
    },
    {
      "number": 24,
      "hebrew": "ועצם כחו ולא בכחו ונפלאות ישחית והצליח ועשה והשחית עצומים ועם־קדשים"
    },
    {
      "number": 25,
      "hebrew": "ועל־שכלו והצליח מרמה בידו ובלבבו יגדיל ובשלוה ישחית רבים ועל־שר־שרים יעמד ובאפס יד ישבר"
    },
    {
      "number": 26,
      "hebrew": "ומראה הערב והבקר אשר נאמר אמת הוא ואתה סתם החזון כי לימים רבים"
    },
    {
      "number": 27,
      "hebrew": "ואני דניאל נהייתי ונחליתי ימים ואקום ואעשה את־מלאכת המלך ואשתומם על־המראה ואין מבין"
    }
  ]
}