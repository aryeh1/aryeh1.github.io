{
  "book": "Daniel",
  "bookHebrew": "דניאל",
  "chapter": 1,
  "verses": [
    {
      "number": 1,
      "hebrew": "בשנת שלוש למלכות יהויקים מלך־יהודה בא נבוכדנאצר מלך־בבל ירושלם ויצר עליה"
    },
    {
      "number": 2,
      "hebrew": "ויתן אדני בידו את־יהויקים מלך־יהודה ומקצת כלי בית־האלהים ויביאם ארץ־שנער בית אלהיו ואת־הכלים הביא בית אוצר אלהיו"
    },
    {
      "number": 3,
      "hebrew": "ויאמר המלך לאשפנז רב סריסיו להביא מבני ישראל ומזרע המלוכה ומן־הפרתמים"
    },
    {
      "number": 4,
      "hebrew": "ילדים אשר אין־בהם כל־מאום [מום] וטובי מראה ומשכילים בכל־חכמה וידעי דעת ומביני מדע ואשר כח בהם לעמד בהיכל המלך וללמדם ספר ולשון כשדים"
    },
    {
      "number": 5,
      "hebrew": "וימן להם המלך דבר־יום ביומו מפת־בג המלך ומיין משתיו ולגדלם שנים שלוש ומקצתם יעמדו לפני המלך"
    },
    {
      "number": 6,
      "hebrew": "ויהי בהם מבני יהודה דניאל חנניה מישאל ועזריה"
    },
    {
      "number": 7,
      "hebrew": "וישם להם שר הסריסים שמות וישם לדניאל בלטשאצר ולחנניה שדרך ולמישאל מישך ולעזריה עבד נגו"
    },
    {
      "number": 8,
      "hebrew": "וישם דניאל על־לבו אשר לא־יתגאל בפתבג המלך וביין משתיו ויבקש משר הסריסים אשר לא יתגאל"
    },
    {
      "number": 9,
      "hebrew": "ויתן האלהים את־דניאל לחסד ולרחמים לפני שר הסריסים"
    },
    {
      "number": 10,
      "hebrew": "ויאמר שר הסריסים לדניאל ירא אני את־אדני המלך אשר מנה את־מאכלכם ואת־משתיכם אשר למה יראה את־פניכם זעפים מן־הילדים אשר כגילכם וחיבתם את־ראשי למלך"
    },
    {
      "number": 11,
      "hebrew": "ויאמר דניאל אל־המלצר אשר מנה שר הסריסים על־דניאל חנניה מישאל ועזריה"
    },
    {
      "number": 12,
      "hebrew": "נס־נא את־עבדיך ימים עשרה ויתנו־לנו מן־הזרעים ונאכלה ומים ונשתה"
    },
    {
      "number": 13,
      "hebrew": "ויראו לפניך מראינו ומראה הילדים האכלים את פתבג המלך וכאשר תראה עשה עם־עבדיך"
    },
    {
      "number": 14,
      "hebrew": "וישמע להם לדבר הזה וינסם ימים עשרה"
    },
    {
      "number": 15,
      "hebrew": "ומקצת ימים עשרה נראה מראיהם טוב ובריאי בשר מן־כל־הילדים האכלים את פתבג המלך"
    },
    {
      "number": 16,
      "hebrew": "ויהי המלצר נשא את־פתבגם ויין משתיהם ונתן להם זרענים"
    },
    {
      "number": 17,
      "hebrew": "והילדים האלה ארבעתם נתן להם האלהים מדע והשכל בכל־ספר וחכמה ודניאל הבין בכל־חזון וחלמות"
    },
    {
      "number": 18,
      "hebrew": "ולמקצת הימים אשר־אמר המלך להביאם ויביאם שר הסריסים לפני נבכדנצר"
    },
    {
      "number": 19,
      "hebrew": "וידבר אתם המלך ולא נמצא מכלם כדניאל חנניה מישאל ועזריה ויעמדו לפני המלך"
    },
    {
      "number": 20,
      "hebrew": "וכל דבר חכמת בינה אשר־בקש מהם המלך וימצאם עשר ידות על כל־החרטמים האשפים אשר בכל־מלכותו"
    },
    {
      "number": 21,
      "hebrew": "ויהי דניאל עד־שנת אחת לכורש המלך",
      "parsha": "ס"
    }
  ]
}