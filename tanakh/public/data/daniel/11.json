{
  "book": "Daniel",
  "bookHebrew": "דניאל",
  "chapter": 11,
  "verses": [
    {
      "number": 1,
      "hebrew": "ואני בשנת אחת לדריוש המדי עמדי למחזיק ולמעוז לו"
    },
    {
      "number": 2,
      "hebrew": "ועתה אמת אגיד לך הנה־עוד שלשה מלכים עמדים לפרס והרביעי יעשיר עשר־גדול מכל וכחזקתו בעשרו יעיר הכל את מלכות יון"
    },
    {
      "number": 3,
      "hebrew": "ועמד מלך גבור ומשל ממשל רב ועשה כרצונו"
    },
    {
      "number": 4,
      "hebrew": "וכעמדו תשבר מלכותו ותחץ לארבע רוחות השמים ולא לאחריתו ולא כמשלו אשר משל כי תנתש מלכותו ולאחרים מלבד־אלה"
    },
    {
      "number": 5,
      "hebrew": "ויחזק מלך־הנגב ומן־שריו ויחזק עליו ומשל ממשל רב ממשלתו"
    },
    {
      "number": 6,
      "hebrew": "ולקץ שנים יתחברו ובת מלך־הנגב תבוא אל־מלך הצפון לעשות מישרים ולא־תעצר כוח הזרוע ולא יעמד וזרעו ותנתן היא ומביאיה והילדה ומחזקה בעתים"
    },
    {
      "number": 7,
      "hebrew": "ועמד מנצר שרשיה כנו ויבא אל־החיל ויבא במעוז מלך הצפון ועשה בהם והחזיק"
    },
    {
      "number": 8,
      "hebrew": "וגם א‍להיהם עם־נסכיהם עם־כלי חמדתם כסף וזהב בשבי יבא מצרים והוא שנים יעמד ממלך הצפון"
    },
    {
      "number": 9,
      "hebrew": "ובא במלכות מלך הנגב ושב אל־אדמתו"
    },
    {
      "number": 10,
      "hebrew": "ובנו [ובניו] יתגרו ואספו המון חילים רבים ובא בוא ושטף ועבר וישב ויתגרו [ויתגרה] עד־מעזה [מעזו]"
    },
    {
      "number": 11,
      "hebrew": "ויתמרמר מלך הנגב ויצא ונלחם עמו עם־מלך הצפון והעמיד המון רב ונתן ההמון בידו"
    },
    {
      "number": 12,
      "hebrew": "ונשא ההמון ירום [ורם] לבבו והפיל רבאות ולא יעוז"
    },
    {
      "number": 13,
      "hebrew": "ושב מלך הצפון והעמיד המון רב מן־הראשון ולקץ העתים שנים יבוא בוא בחיל גדול וברכוש רב"
    },
    {
      "number": 14,
      "hebrew": "ובעתים ההם רבים יעמדו על־מלך הנגב ובני פריצי עמך ינשאו להעמיד חזון ונכשלו"
    },
    {
      "number": 15,
      "hebrew": "ויבא מלך הצפון וישפך סוללה ולכד עיר מבצרות וזרעות הנגב לא יעמדו ועם מבחריו ואין כח לעמד"
    },
    {
      "number": 16,
      "hebrew": "ויעש הבא אליו כרצונו ואין עומד לפניו ויעמד בארץ־הצבי וכלה בידו"
    },
    {
      "number": 17,
      "hebrew": "וישם פניו לבוא בתקף כל־מלכותו וישרים עמו ועשה ובת הנשים יתן־לו להשחיתה ולא תעמד ולא־לו תהיה"
    },
    {
      "number": 18,
      "hebrew": "וישב [וישם ] פניו לאיים ולכד רבים והשבית קצין חרפתו לו בלתי חרפתו ישיב לו"
    },
    {
      "number": 19,
      "hebrew": "וישב פניו למעוזי ארצו ונכשל ונפל ולא ימצא"
    },
    {
      "number": 20,
      "hebrew": "ועמד על־כנו מעביר נוגש הדר מלכות ובימים אחדים ישבר ולא באפים ולא במלחמה"
    },
    {
      "number": 21,
      "hebrew": "ועמד על־כנו נבזה ולא־נתנו עליו הוד מלכות ובא בשלוה והחזיק מלכות בחלקלקות"
    },
    {
      "number": 22,
      "hebrew": "וזרעות השטף ישטפו מלפניו וישברו וגם נגיד ברית"
    },
    {
      "number": 23,
      "hebrew": "ומן־התחברות אליו יעשה מרמה ועלה ועצם במעט־גוי"
    },
    {
      "number": 24,
      "hebrew": "בשלוה ובמשמני מדינה יבוא ועשה אשר לא־עשו אבתיו ואבות אבתיו בזה ושלל ורכוש להם יבזור ועל מבצרים יחשב מחשבתיו ועד־עת"
    },
    {
      "number": 25,
      "hebrew": "ויער כחו ולבבו על־מלך הנגב בחיל גדול ומלך הנגב יתגרה למלחמה בחיל־גדול ועצום עד־מאד ולא יעמד כי־יחשבו עליו מחשבות"
    },
    {
      "number": 26,
      "hebrew": "ואכלי פת־בגו ישברוהו וחילו ישטוף ונפלו חללים רבים"
    },
    {
      "number": 27,
      "hebrew": "ושניהם המלכים לבבם למרע ועל־שלחן אחד כזב ידברו ולא תצלח כי־עוד קץ למועד"
    },
    {
      "number": 28,
      "hebrew": "וישב ארצו ברכוש גדול ולבבו על־ברית קדש ועשה ושב לארצו"
    },
    {
      "number": 29,
      "hebrew": "למועד ישוב ובא בנגב ולא־תהיה כראשנה וכאחרנה"
    },
    {
      "number": 30,
      "hebrew": "ובאו בו ציים כתים ונכאה ושב וזעם על־ברית־קודש ועשה ושב ויבן על־עזבי ברית קדש"
    },
    {
      "number": 31,
      "hebrew": "וזרעים ממנו יעמדו וחללו המקדש המעוז והסירו התמיד ונתנו השקוץ משומם"
    },
    {
      "number": 32,
      "hebrew": "ומרשיעי ברית יחניף בחלקות ועם ידעי אלהיו יחזקו ועשו"
    },
    {
      "number": 33,
      "hebrew": "ומשכילי עם יבינו לרבים ונכשלו בחרב ובלהבה בשבי ובבזה ימים"
    },
    {
      "number": 34,
      "hebrew": "ובהכשלם יעזרו עזר מעט ונלוו עליהם רבים בחלקלקות"
    },
    {
      "number": 35,
      "hebrew": "ומן־המשכילים יכשלו לצרוף בהם ולברר וללבן עד־עת קץ כי־עוד למועד"
    },
    {
      "number": 36,
      "hebrew": "ועשה כרצונו המלך ויתרומם ויתגדל על־כל־אל ועל אל אלים ידבר נפלאות והצליח עד־כלה זעם כי נחרצה נעשתה"
    },
    {
      "number": 37,
      "hebrew": "ועל־אלהי אבתיו לא יבין ועל־חמדת נשים ועל־כל־אלוה לא יבין כי על־כל יתגדל"
    },
    {
      "number": 38,
      "hebrew": "ולאלה מעזים על־כנו יכבד ולאלוה אשר לא־ידעהו אבתיו יכבד בזהב ובכסף ובאבן יקרה ובחמדות"
    },
    {
      "number": 39,
      "hebrew": "ועשה למבצרי מעזים עם־אלוה נכר אשר הכיר [יכיר] ירבה כבוד והמשילם ברבים ואדמה יחלק במחיר"
    },
    {
      "number": 40,
      "hebrew": "ובעת קץ יתנגח עמו מלך הנגב וישתער עליו מלך הצפון ברכב ובפרשים ובאניות רבות ובא בארצות ושטף ועבר"
    },
    {
      "number": 41,
      "hebrew": "ובא בארץ הצבי ורבות יכשלו ואלה ימלטו מידו אדום ומואב וראשית בני עמון"
    },
    {
      "number": 42,
      "hebrew": "וישלח ידו בארצות וארץ מצרים לא תהיה לפליטה"
    },
    {
      "number": 43,
      "hebrew": "ומשל במכמני הזהב והכסף ובכל חמדות מצרים ולבים וכשים במצעדיו"
    },
    {
      "number": 44,
      "hebrew": "ושמעות יבהלהו ממזרח ומצפון ויצא בחמא גדלה להשמיד ולהחרים רבים"
    },
    {
      "number": 45,
      "hebrew": "ויטע אהלי אפדנו בין ימים להר־צבי־קדש ובא עד־קצו ואין עוזר לו"
    }
  ]
}