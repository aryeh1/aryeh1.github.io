{
  "book": "Daniel",
  "bookHebrew": "דניאל",
  "chapter": 2,
  "verses": [
    {
      "number": 1,
      "hebrew": "ובשנת שתים למלכות נבכדנצר חלם נבכדנצר חלמות ותתפעם רוחו ושנתו נהיתה עליו"
    },
    {
      "number": 2,
      "hebrew": "ויאמר המלך לקרא לחרטמים ולאשפים ולמכשפים ולכשדים להגיד למלך חלמתיו ויבאו ויעמדו לפני המלך"
    },
    {
      "number": 3,
      "hebrew": "ויאמר להם המלך חלום חלמתי ותפעם רוחי לדעת את־החלום"
    },
    {
      "number": 4,
      "hebrew": "וידברו הכשדים למלך ארמית מלכא לעלמין חיי אמר חלמא לעבדיך [לעבדך] ופשרא נחוא"
    },
    {
      "number": 5,
      "hebrew": "ענה מלכא ואמר לכשדיא [לכשדאי] מלתא מני אזדא הן לא תהודעונני חלמא ופשרה הדמין תתעבדון ובתיכון נולי יתשמון"
    },
    {
      "number": 6,
      "hebrew": "והן חלמא ופשרה תהחון מתנן ונבזבה ויקר שגיא תקבלון מן־קדמי להן חלמא ופשרה החוני"
    },
    {
      "number": 7,
      "hebrew": "ענו תנינות ואמרין מלכא חלמא יאמר לעבדוהי ופשרה נהחוה"
    },
    {
      "number": 8,
      "hebrew": "ענה מלכא ואמר מן־יציב ידע אנה די עדנא אנתון זבנין כל־קבל די חזיתון די אזדא מני מלתא"
    },
    {
      "number": 9,
      "hebrew": "די הן־חלמא לא תהודענני חדה־היא דתכון ומלה כדבה ושחיתה הזמנתון [הזדמנתון] למאמר קדמי עד די עדנא ישתנא להן חלמא אמרו לי ואנדע די פשרה תהחונני"
    },
    {
      "number": 10,
      "hebrew": "ענו כשדיא [כשדאי] קדם־מלכא ואמרין לא־איתי אנש על־יבשתא די מלת מלכא יוכל להחויה כל־קבל די כל־מלך רב ושליט מלה כדנה לא שאל לכל־חרטם ואשף וכשדי"
    },
    {
      "number": 11,
      "hebrew": "ומלתא די־מלכה שאל יקירה ואחרן לא איתי די יחונה קדם מלכא להן אלהין די מדרהון עם־בשרא לא איתוהי"
    },
    {
      "number": 12,
      "hebrew": "כל־קבל דנה מלכא בנס וקצף שגיא ואמר להובדה לכל חכימי בבל"
    },
    {
      "number": 13,
      "hebrew": "ודתא נפקת וחכימיא מתקטלין ובעו דניאל וחברוהי להתקטלה",
      "parsha": "ס"
    },
    {
      "number": 14,
      "hebrew": "באדין דניאל התיב עטא וטעם לאריוך רב־טבחיא די מלכא די נפק לקטלה לחכימי בבל"
    },
    {
      "number": 15,
      "hebrew": "ענה ואמר לאריוך שליטא די־מלכא על־מה דתא מהחצפה מן־קדם מלכא אדין מלתא הודע אריוך לדניאל"
    },
    {
      "number": 16,
      "hebrew": "ודניאל על ובעה מן־מלכא די זמן ינתן־לה ופשרא להחויה למלכא",
      "parsha": "ס"
    },
    {
      "number": 17,
      "hebrew": "אדין דניאל לביתה אזל ולחנניה מישאל ועזריה חברוהי מלתא הודע"
    },
    {
      "number": 18,
      "hebrew": "ורחמין למבעא מן־קדם אלה שמיא על־רזה דנה די לא יהבדון דניאל וחברוהי עם־שאר חכימי בבל"
    },
    {
      "number": 19,
      "hebrew": "אדין לדניאל בחזוא די־ליליא רזה גלי אדין דניאל ברך לאלה שמיא"
    },
    {
      "number": 20,
      "hebrew": "ענה דניאל ואמר להוא שמה די־אלהא מברך מן־עלמא ועד־עלמא די חכמתא וגבורתא די לה־היא"
    },
    {
      "number": 21,
      "hebrew": "והוא מהשנא עדניא וזמניא מהעדה מלכין ומהקים מלכין יהב חכמתא לחכימין ומנדעא לידעי בינה"
    },
    {
      "number": 22,
      "hebrew": "הוא גלא עמיקתא ומסתרתא ידע מה בחשוכא ונהירא [ונהורא] עמה שרא"
    },
    {
      "number": 23,
      "hebrew": "לך אלה אבהתי מהודא ומשבח אנה די חכמתא וגבורתא יהבת לי וכען הודעתני די־בעינא מנך די־מלת מלכא הודעתנא"
    },
    {
      "number": 24,
      "hebrew": "כל־קבל דנה דניאל על על־אריוך די מני מלכא להובדה לחכימי בבל אזל וכן אמר־לה לחכימי בבל אל־תהובד העלני קדם מלכא ופשרא למלכא אחוא",
      "parsha": "ס"
    },
    {
      "number": 25,
      "hebrew": "אדין אריוך בהתבהלה הנעל לדניאל קדם מלכא וכן אמר־לה די־השכחת גבר מן־בני גלותא די יהוד די פשרא למלכא יהודע"
    },
    {
      "number": 26,
      "hebrew": "ענה מלכא ואמר לדניאל די שמה בלטשאצר האיתיך [האיתך] כהל להודעתני חלמא די־חזית ופשרה"
    },
    {
      "number": 27,
      "hebrew": "ענה דניאל קדם מלכא ואמר רזה די־מלכא שאל לא חכימין אשפין חרטמין גזרין יכלין להחויה למלכא"
    },
    {
      "number": 28,
      "hebrew": "ברם איתי אלה בשמיא גלא רזין והודע למלכא נבוכדנצר מה די להוא באחרית יומיא חלמך וחזוי ראשך על־משכבך דנה הוא",
      "parsha": "ס"
    },
    {
      "number": 29,
      "hebrew": "אנתה מלכא רעיונך על־משכבך סלקו מה די להוא אחרי דנה וגלא רזיא הודעך מה־די להוא"
    },
    {
      "number": 30,
      "hebrew": "ואנה לא בחכמה די־איתי בי מן־כל־חייא רזא דנה גלי לי להן על־דברת די פשרא למלכא יהודעון ורעיוני לבבך תנדע",
      "parsha": "ס"
    },
    {
      "number": 31,
      "hebrew": "אנתה מלכא חזה הוית ואלו צלם חד שגיא צלמא דכן רב וזיוה יתיר קאם לקבלך ורוה דחיל"
    },
    {
      "number": 32,
      "hebrew": "הוא צלמא ראשה די־דהב טב חדוהי ודרעוהי די כסף מעוהי וירכתה די נחש"
    },
    {
      "number": 33,
      "hebrew": "שקוהי די פרזל רגלוהי מנהון [מנהין] די פרזל ומנהון [ומנהין] די חסף"
    },
    {
      "number": 34,
      "hebrew": "חזה הוית עד די התגזרת אבן די־לא בידין ומחת לצלמא על־רגלוהי די פרזלא וחספא והדקת המון"
    },
    {
      "number": 35,
      "hebrew": "באדין דקו כחדה פרזלא חספא נחשא כספא ודהבא והוו כעור מן־אדרי־קיט ונשא המון רוחא וכל־אתר לא־השתכח להון ואבנא די־מחת לצלמא הות לטור רב ומלת כל־ארעא"
    },
    {
      "number": 36,
      "hebrew": "דנה חלמא ופשרה נאמר קדם־מלכא"
    },
    {
      "number": 37,
      "hebrew": "אנתה מלכא מלך מלכיא די אלה שמיא מלכותא חסנא ותקפא ויקרא יהב־לך"
    },
    {
      "number": 38,
      "hebrew": "ובכל־די דארין [דירין] בני־אנשא חיות ברא ועוף־שמיא יהב בידך והשלטך בכלהון אנתה־הוא ראשה די דהבא"
    },
    {
      "number": 39,
      "hebrew": "ובתרך תקום מלכו אחרי ארעא מנך ומלכו תליתיא [תליתאה] אחרי די נחשא די תשלט בכל־ארעא"
    },
    {
      "number": 40,
      "hebrew": "ומלכו רביעיה [רביעאה] תהוא תקיפה כפרזלא כל־קבל די פרזלא מהדק וחשל כלא וכפרזלא די־מרעע כל־אלין תדק ותרע"
    },
    {
      "number": 41,
      "hebrew": "ודי־חזיתה רגליא ואצבעתא מנהון [מנהן] חסף די־פחר ומנהון [ומנהין] פרזל מלכו פליגה תהוה ומן־נצבתא די פרזלא להוא־בה כל־קבל די חזיתה פרזלא מערב בחסף טינא"
    },
    {
      "number": 42,
      "hebrew": "ואצבעת רגליא מנהון [מנהין] פרזל ומנהון [ומנהין] חסף מן־קצת מלכותא תהוה תקיפה ומנה תהוה תבירה"
    },
    {
      "number": 43,
      "hebrew": "די [ודי] חזית פרזלא מערב בחסף טינא מתערבין להון בזרע אנשא ולא־להון דבקין דנה עם־דנה הא־כדי פרזלא לא מתערב עם־חספא"
    },
    {
      "number": 44,
      "hebrew": "וביומיהון די מלכיא אנון יקים אלה שמיא מלכו די לעלמין לא תתחבל ומלכותה לעם אחרן לא תשתבק תדק ותסיף כל־אלין מלכותא והיא תקום לעלמיא"
    },
    {
      "number": 45,
      "hebrew": "כל־קבל די־חזית די מטורא אתגזרת אבן די־לא בידין והדקת פרזלא נחשא חספא כספא ודהבא אלה רב הודע למלכא מה די להוא אחרי דנה ויציב חלמא ומהימן פשרה",
      "parsha": "ס"
    },
    {
      "number": 46,
      "hebrew": "באדין מלכא נבוכדנצר נפל על־אנפוהי ולדניאל סגד ומנחה וניחחין אמר לנסכה לה"
    },
    {
      "number": 47,
      "hebrew": "ענה מלכא לדניאל ואמר מן־קשט די אלהכון הוא אלה אלהין ומרא מלכין וגלה רזין די יכלת למגלא רזה דנה"
    },
    {
      "number": 48,
      "hebrew": "אדין מלכא לדניאל רבי ומתנן רברבן שגיאן יהב־לה והשלטה על כל־מדינת בבל ורב־סגנין על כל־חכימי בבל"
    },
    {
      "number": 49,
      "hebrew": "ודניאל בעא מן־מלכא ומני על עבידתא די מדינת בבל לשדרך מישך ועבד נגו ודניאל בתרע מלכא",
      "parsha": "פ"
    }
  ]
}