{
  "book": "Daniel",
  "bookHebrew": "דניאל",
  "chapter": 9,
  "verses": [
    {
      "number": 1,
      "hebrew": "בשנת אחת לדריוש בן־אחשורוש מזרע מדי אשר המלך על מלכות כשדים"
    },
    {
      "number": 2,
      "hebrew": "בשנת אחת למלכו אני דניאל בינתי בספרים מספר השנים אשר היה דבר־יהוה אל־ירמיה הנביא למלאות לחרבות ירושלם שבעים שנה"
    },
    {
      "number": 3,
      "hebrew": "ואתנה את־פני אל־אדני האלהים לבקש תפלה ותחנונים בצום ושק ואפר"
    },
    {
      "number": 4,
      "hebrew": "ואתפללה ליהוה אלהי ואתודה ואמרה אנא אדני האל הגדול והנורא שמר הברית והחסד לאהביו ולשמרי מצותיו"
    },
    {
      "number": 5,
      "hebrew": "חטאנו ועוינו והרשענו [הרשענו] ומרדנו וסור ממצותך וממשפטיך"
    },
    {
      "number": 6,
      "hebrew": "ולא שמענו אל־עבדיך הנביאים אשר דברו בשמך אל־מלכינו שרינו ואבתינו ואל כל־עם הארץ"
    },
    {
      "number": 7,
      "hebrew": "לך אדני הצדקה ולנו בשת הפנים כיום הזה לאיש יהודה וליושבי ירושלם ולכל־ישראל הקרבים והרחקים בכל־הארצות אשר הדחתם שם במעלם אשר מעלו־בך"
    },
    {
      "number": 8,
      "hebrew": "יהוה לנו בשת הפנים למלכינו לשרינו ולאבתינו אשר חטאנו לך"
    },
    {
      "number": 9,
      "hebrew": "לאדני אלהינו הרחמים והסלחות כי מרדנו בו"
    },
    {
      "number": 10,
      "hebrew": "ולא שמענו בקול יהוה אלהינו ללכת בתורתיו אשר נתן לפנינו ביד עבדיו הנביאים"
    },
    {
      "number": 11,
      "hebrew": "וכל־ישראל עברו את־תורתך וסור לבלתי שמוע בקלך ותתך עלינו האלה והשבעה אשר כתובה בתורת משה עבד־האלהים כי חטאנו לו"
    },
    {
      "number": 12,
      "hebrew": "ויקם את־דבריו [דברו ] אשר־דבר עלינו ועל שפטינו אשר שפטונו להביא עלינו רעה גדלה אשר לא־נעשתה תחת כל־השמים כאשר נעשתה בירושלם"
    },
    {
      "number": 13,
      "hebrew": "כאשר כתוב בתורת משה את כל־הרעה הזאת באה עלינו ולא־חלינו את־פני יהוה אלהינו לשוב מעוננו ולהשכיל באמתך"
    },
    {
      "number": 14,
      "hebrew": "וישקד יהוה על־הרעה ויביאה עלינו כי־צדיק יהוה אלהינו על־כל־מעשיו אשר עשה ולא שמענו בקלו"
    },
    {
      "number": 15,
      "hebrew": "ועתה אדני אלהינו אשר הוצאת את־עמך מארץ מצרים ביד חזקה ותעש־לך שם כיום הזה חטאנו רשענו"
    },
    {
      "number": 16,
      "hebrew": "אדני ככל־צדקתך ישב־נא אפך וחמתך מעירך ירושלם הר־קדשך כי בחטאינו ובעונות אבתינו ירושלם ועמך לחרפה לכל־סביבתינו"
    },
    {
      "number": 17,
      "hebrew": "ועתה שמע אלהינו אל־תפלת עבדך ואל־תחנוניו והאר פניך על־מקדשך השמם למען אדני"
    },
    {
      "number": 18,
      "hebrew": "הטה אלהי אזנך ושמע פקחה [פקח] עיניך וראה שממתינו והעיר אשר־נקרא שמך עליה כי לא על־צדקתינו אנחנו מפילים תחנונינו לפניך כי על־רחמיך הרבים"
    },
    {
      "number": 19,
      "hebrew": "אדני שמעה אדני סלחה אדני הקשיבה ועשה אל־תאחר למענך אלהי כי־שמך נקרא על־עירך ועל־עמך"
    },
    {
      "number": 20,
      "hebrew": "ועוד אני מדבר ומתפלל ומתודה חטאתי וחטאת עמי ישראל ומפיל תחנתי לפני יהוה אלהי על הר־קדש אלהי"
    },
    {
      "number": 21,
      "hebrew": "ועוד אני מדבר בתפלה והאיש גבריאל אשר ראיתי בחזון בתחלה מעף ביעף נגע אלי כעת מנחת־ערב"
    },
    {
      "number": 22,
      "hebrew": "ויבן וידבר עמי ויאמר דניאל עתה יצאתי להשכילך בינה"
    },
    {
      "number": 23,
      "hebrew": "בתחלת תחנוניך יצא דבר ואני באתי להגיד כי חמודות אתה ובין בדבר והבן במראה"
    },
    {
      "number": 24,
      "hebrew": "שבעים שבעים נחתך על־עמך ועל־עיר קדשך לכלא הפשע ולחתם [ולהתם] חטאות [חטאת] ולכפר עון ולהביא צדק עלמים ולחתם חזון ונביא ולמשח קדש קדשים"
    },
    {
      "number": 25,
      "hebrew": "ותדע ותשכל מן־מצא דבר להשיב ולבנות ירושלם עד־משיח נגיד שבעים שבעה ושבעים ששים ושנים תשוב ונבנתה רחוב וחרוץ ובצוק העתים"
    },
    {
      "number": 26,
      "hebrew": "ואחרי השבעים ששים ושנים יכרת משיח ואין לו והעיר והקדש ישחית עם נגיד הבא וקצו בשטף ועד קץ מלחמה נחרצת שממות"
    },
    {
      "number": 27,
      "hebrew": "והגביר ברית לרבים שבוע אחד וחצי השבוע ישבית זבח ומנחה ועל כנף שקוצים משמם ועד־כלה ונחרצה תתך על־שמם",
      "parsha": "ס"
    }
  ]
}