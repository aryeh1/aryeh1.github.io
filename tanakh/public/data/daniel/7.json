{
  "book": "Daniel",
  "bookHebrew": "דניאל",
  "chapter": 7,
  "verses": [
    {
      "number": 1,
      "hebrew": "בשנת חדה לבלאשצר מלך בבל דניאל חלם חזה וחזוי ראשה על־משכבה באדין חלמא כתב ראש מלין אמר"
    },
    {
      "number": 2,
      "hebrew": "ענה דניאל ואמר חזה הוית בחזוי עם־ליליא וארו ארבע רוחי שמיא מגיחן לימא רבא"
    },
    {
      "number": 3,
      "hebrew": "וארבע חיון רברבן סלקן מן־ימא שנין דא מן־דא"
    },
    {
      "number": 4,
      "hebrew": "קדמיתא כאריה וגפין די־נשר לה חזה הוית עד די־מריטו גפיה ונטילת מן־ארעא ועל־רגלין כאנש הקימת ולבב אנש יהיב לה"
    },
    {
      "number": 5,
      "hebrew": "וארו חיוה אחרי תנינה דמיה לדב ולשטר־חד הקמת ותלת עלעין בפמה בין שניה [שנה] וכן אמרין לה קומי אכלי בשר שגיא"
    },
    {
      "number": 6,
      "hebrew": "באתר דנה חזה הוית וארו אחרי כנמר ולה גפין ארבע די־עוף על־גביה [גבה] וארבעה ראשין לחיותא ושלטן יהיב לה"
    },
    {
      "number": 7,
      "hebrew": "באתר דנה חזה הוית בחזוי ליליא וארו חיוה רביעיה [רביעאה] דחילה ואימתני ותקיפא יתירא ושנין די־פרזל לה רברבן אכלה ומדקה ושארא ברגליה [ברגלה] רפסה והיא משניה מן־כל־חיותא די קדמיה וקרנין עשר לה"
    },
    {
      "number": 8,
      "hebrew": "משתכל הוית בקרניא ואלו קרן אחרי זעירה סלקת ביניהון [ביניהן] ותלת מן־קרניא קדמיתא אתעקרו [אתעקרה] מן־קדמיה [קדמה] ואלו עינין כעיני אנשא בקרנא־דא ופם ממלל רברבן"
    },
    {
      "number": 9,
      "hebrew": "חזה הוית עד די כרסון רמיו ועתיק יומין יתב לבושה כתלג חור ושער ראשה כעמר נקא כרסיה שביבין די־נור גלגלוהי נור דלק"
    },
    {
      "number": 10,
      "hebrew": "נהר די־נור נגד ונפק מן־קדמוהי אלף אלפים [אלפין] ישמשונה ורבו רבון [רבבן] קדמוהי יקומון דינא יתב וספרין פתיחו"
    },
    {
      "number": 11,
      "hebrew": "חזה הוית באדין מן־קל מליא רברבתא די קרנא ממללה חזה הוית עד די קטילת חיותא והובד גשמה ויהיבת ליקדת אשא"
    },
    {
      "number": 12,
      "hebrew": "ושאר חיותא העדיו שלטנהון וארכה בחיין יהיבת להון עד־זמן ועדן"
    },
    {
      "number": 13,
      "hebrew": "חזה הוית בחזוי ליליא וארו עם־ענני שמיא כבר אנש אתה הוה ועד־עתיק יומיא מטה וקדמוהי הקרבוהי"
    },
    {
      "number": 14,
      "hebrew": "ולה יהיב שלטן ויקר ומלכו וכל עממיא אמיא ולשניא לה יפלחון שלטנה שלטן עלם די־לא יעדה ומלכותה די־לא תתחבל",
      "parsha": "פ"
    },
    {
      "number": 15,
      "hebrew": "אתכרית רוחי אנה דניאל בגוא נדנה וחזוי ראשי יבהלנני"
    },
    {
      "number": 16,
      "hebrew": "קרבת על־חד מן־קאמיא ויציבא אבעא־מנה על־כל־דנה ואמר־לי ופשר מליא יהודענני"
    },
    {
      "number": 17,
      "hebrew": "אלין חיותא רברבתא די אנין ארבע ארבעה מלכין יקומון מן־ארעא"
    },
    {
      "number": 18,
      "hebrew": "ויקבלון מלכותא קדישי עליונין ויחסנון מלכותא עד־עלמא ועד עלם עלמיא"
    },
    {
      "number": 19,
      "hebrew": "אדין צבית ליצבא על־חיותא רביעיתא די־הות שניה מן־כלהון [כלהין] דחילה יתירה שניה [שנה] די־פרזל וטפריה די־נחש אכלה מדקה ושארא ברגליה רפסה"
    },
    {
      "number": 20,
      "hebrew": "ועל־קרניא עשר די בראשה ואחרי די סלקת ונפלו [ונפלה] מן־קדמיה [קדמה] תלת וקרנא דכן ועינין לה ופם ממלל רברבן וחזוה רב מן־חברתה"
    },
    {
      "number": 21,
      "hebrew": "חזה הוית וקרנא דכן עבדה קרב עם־קדישין ויכלה להון"
    },
    {
      "number": 22,
      "hebrew": "עד די־אתה עתיק יומיא ודינא יהב לקדישי עליונין וזמנא מטה ומלכותא החסנו קדישין"
    },
    {
      "number": 23,
      "hebrew": "כן אמר חיותא רביעיתא מלכו רביעיא [רביעאה] תהוא בארעא די תשנא מן־כל־מלכותא ותאכל כל־ארעא ותדושנה ותדקנה"
    },
    {
      "number": 24,
      "hebrew": "וקרניא עשר מנה מלכותה עשרה מלכין יקמון ואחרן יקום אחריהון והוא ישנא מן־קדמיא ותלתה מלכין יהשפל"
    },
    {
      "number": 25,
      "hebrew": "ומלין לצד עליא [עלאה] ימלל ולקדישי עליונין יבלא ויסבר להשניה זמנין ודת ויתיהבון בידה עד־עדן ועדנין ופלג עדן"
    },
    {
      "number": 26,
      "hebrew": "ודינא יתב ושלטנה יהעדון להשמדה ולהובדה עד־סופא"
    },
    {
      "number": 27,
      "hebrew": "ומלכותה ושלטנא ורבותא די מלכות תחות כל־שמיא יהיבת לעם קדישי עליונין מלכותה מלכות עלם וכל שלטניא לה יפלחון וישתמעון"
    },
    {
      "number": 28,
      "hebrew": "עד־כה סופא די־מלתא אנה דניאל שגיא רעיוני יבהלנני וזיוי ישתנון עלי ומלתא בלבי נטרת",
      "parsha": "פ"
    }
  ]
}