{
  "book": "Daniel",
  "bookHebrew": "דניאל",
  "chapter": 12,
  "verses": [
    {
      "number": 1,
      "hebrew": "ובעת ההיא יעמד מיכאל השר הגדול העמד על־בני עמך והיתה עת צרה אשר לא־נהיתה מהיות גוי עד העת ההיא ובעת ההיא ימלט עמך כל־הנמצא כתוב בספר"
    },
    {
      "number": 2,
      "hebrew": "ורבים מישני אדמת־עפר יקיצו אלה לחיי עולם ואלה לחרפות לדראון עולם"
    },
    {
      "number": 3,
      "hebrew": "והמשכלים יזהרו כזהר הרקיע ומצדיקי הרבים ככוכבים לעולם ועד"
    },
    {
      "number": 4,
      "hebrew": "ואתה דניאל סתם הדברים וחתם הספר עד־עת קץ ישטטו רבים ותרבה הדעת"
    },
    {
      "number": 5,
      "hebrew": "וראיתי אני דניאל והנה שנים אחרים עמדים אחד הנה לשפת היאר ואחד הנה לשפת היאר"
    },
    {
      "number": 6,
      "hebrew": "ויאמר לאיש לבוש הבדים אשר ממעל למימי היאר עד־מתי קץ הפלאות"
    },
    {
      "number": 7,
      "hebrew": "ואשמע את־האיש לבוש הבדים אשר ממעל למימי היאר וירם ימינו ושמאלו אל־השמים וישבע בחי העולם כי למועד מועדים וחצי וככלות נפץ יד־עם־קדש תכלינה כל־אלה"
    },
    {
      "number": 8,
      "hebrew": "ואני שמעתי ולא אבין ואמרה אדני מה אחרית אלה"
    },
    {
      "number": 9,
      "hebrew": "ויאמר לך דניאל כי־סתמים וחתמים הדברים עד־עת קץ"
    },
    {
      "number": 10,
      "hebrew": "יתבררו ויתלבנו ויצרפו רבים והרשיעו רשעים ולא יבינו כל־רשעים והמשכלים יבינו"
    },
    {
      "number": 11,
      "hebrew": "ומעת הוסר התמיד ולתת שקוץ שמם ימים אלף מאתים ותשעים"
    },
    {
      "number": 12,
      "hebrew": "אשרי המחכה ויגיע לימים אלף שלש מאות שלשים וחמשה"
    },
    {
      "number": 13,
      "hebrew": "ואתה לך לקץ ותנוח ותעמד לגרלך לקץ הימין"
    }
  ]
}