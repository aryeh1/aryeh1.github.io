{
  "book": "Exodus",
  "bookHebrew": "שמות",
  "chapter": 21,
  "verses": [
    {
      "number": 1,
      "hebrew": "ואלה המשפטים אשר תשים לפניהם"
    },
    {
      "number": 2,
      "hebrew": "כי תקנה עבד עברי שש שנים יעבד ובשבעת יצא לחפשי חנם"
    },
    {
      "number": 3,
      "hebrew": "אם־בגפו יבא בגפו יצא אם־בעל אשה הוא ויצאה אשתו עמו"
    },
    {
      "number": 4,
      "hebrew": "אם־אדניו יתן־לו אשה וילדה־לו בנים או בנות האשה וילדיה תהיה לאדניה והוא יצא בגפו"
    },
    {
      "number": 5,
      "hebrew": "ואם־אמר יאמר העבד אהבתי את־אדני את־אשתי ואת־בני לא אצא חפשי"
    },
    {
      "number": 6,
      "hebrew": "והגישו אדניו אל־האלהים והגישו אל־הדלת או אל־המזוזה ורצע אדניו את־אזנו במרצע ועבדו לעלם",
      "parsha": "ס"
    },
    {
      "number": 7,
      "hebrew": "וכי־ימכר איש את־בתו לאמה לא תצא כצאת העבדים"
    },
    {
      "number": 8,
      "hebrew": "אם־רעה בעיני אדניה אשר־לא [לו] יעדה והפדה לעם נכרי לא־ימשל למכרה בבגדו־בה"
    },
    {
      "number": 9,
      "hebrew": "ואם־לבנו ייעדנה כמשפט הבנות יעשה־לה"
    },
    {
      "number": 10,
      "hebrew": "אם־אחרת יקח־לו שארה כסותה וענתה לא יגרע"
    },
    {
      "number": 11,
      "hebrew": "ואם־שלש־אלה לא יעשה לה ויצאה חנם אין כסף",
      "parsha": "ס"
    },
    {
      "number": 12,
      "hebrew": "מכה איש ומת מות יומת"
    },
    {
      "number": 13,
      "hebrew": "ואשר לא צדה והאלהים אנה לידו ושמתי לך מקום אשר ינוס שמה",
      "parsha": "ס"
    },
    {
      "number": 14,
      "hebrew": "וכי־יזד איש על־רעהו להרגו בערמה מעם מזבחי תקחנו למות",
      "parsha": "ס"
    },
    {
      "number": 15,
      "hebrew": "ומכה אביו ואמו מות יומת",
      "parsha": "ס"
    },
    {
      "number": 16,
      "hebrew": "וגנב איש ומכרו ונמצא בידו מות יומת",
      "parsha": "ס"
    },
    {
      "number": 17,
      "hebrew": "ומקלל אביו ואמו מות יומת",
      "parsha": "ס"
    },
    {
      "number": 18,
      "hebrew": "וכי־יריבן אנשים והכה־איש את־רעהו באבן או באגרף ולא ימות ונפל למשכב"
    },
    {
      "number": 19,
      "hebrew": "אם־יקום והתהלך בחוץ על־משענתו ונקה המכה רק שבתו יתן ורפא ירפא",
      "parsha": "ס"
    },
    {
      "number": 20,
      "hebrew": "וכי־יכה איש את־עבדו או את־אמתו בשבט ומת תחת ידו נקם ינקם"
    },
    {
      "number": 21,
      "hebrew": "אך אם־יום או יומים יעמד לא יקם כי כספו הוא",
      "parsha": "ס"
    },
    {
      "number": 22,
      "hebrew": "וכי־ינצו אנשים ונגפו אשה הרה ויצאו ילדיה ולא יהיה אסון ענוש יענש כאשר ישית עליו בעל האשה ונתן בפללים"
    },
    {
      "number": 23,
      "hebrew": "ואם־אסון יהיה ונתתה נפש תחת נפש"
    },
    {
      "number": 24,
      "hebrew": "עין תחת עין שן תחת שן יד תחת יד רגל תחת רגל"
    },
    {
      "number": 25,
      "hebrew": "כויה תחת כויה פצע תחת פצע חבורה תחת חבורה",
      "parsha": "ס"
    },
    {
      "number": 26,
      "hebrew": "וכי־יכה איש את־עין עבדו או־את־עין אמתו ושחתה לחפשי ישלחנו תחת עינו"
    },
    {
      "number": 27,
      "hebrew": "ואם־שן עבדו או־שן אמתו יפיל לחפשי ישלחנו תחת שנו",
      "parsha": "פ"
    },
    {
      "number": 28,
      "hebrew": "וכי־יגח שור את־איש או את־אשה ומת סקול יסקל השור ולא יאכל את־בשרו ובעל השור נקי"
    },
    {
      "number": 29,
      "hebrew": "ואם שור נגח הוא מתמל שלשם והועד בבעליו ולא ישמרנו והמית איש או אשה השור יסקל וגם־בעליו יומת"
    },
    {
      "number": 30,
      "hebrew": "אם־כפר יושת עליו ונתן פדין נפשו ככל אשר־יושת עליו"
    },
    {
      "number": 31,
      "hebrew": "או־בן יגח או־בת יגח כמשפט הזה יעשה לו"
    },
    {
      "number": 32,
      "hebrew": "אם־עבד יגח השור או אמה כסף שלשים שקלים יתן לאדניו והשור יסקל",
      "parsha": "ס"
    },
    {
      "number": 33,
      "hebrew": "וכי־יפתח איש בור או כי־יכרה איש בר ולא יכסנו ונפל־שמה שור או חמור"
    },
    {
      "number": 34,
      "hebrew": "בעל הבור ישלם כסף ישיב לבעליו והמת יהיה־לו",
      "parsha": "ס"
    },
    {
      "number": 35,
      "hebrew": "וכי־יגף שור־איש את־שור רעהו ומת ומכרו את־השור החי וחצו את־כספו וגם את־המת יחצון"
    },
    {
      "number": 36,
      "hebrew": "או נודע כי שור נגח הוא מתמול שלשם ולא ישמרנו בעליו שלם ישלם שור תחת השור והמת יהיה־לו",
      "parsha": "ס"
    },
    {
      "number": 37,
      "hebrew": "כי יגנב־איש שור או־שה וטבחו או מכרו חמשה בקר ישלם תחת השור וארבע־צאן תחת השה"
    }
  ]
}