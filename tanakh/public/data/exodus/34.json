{
  "book": "Exodus",
  "bookHebrew": "שמות",
  "chapter": 34,
  "verses": [
    {
      "number": 1,
      "hebrew": "ויאמר יהוה אל־משה פסל־לך שני־לחת אבנים כראשנים וכתבתי על־הלחת את־הדברים אשר היו על־הלחת הראשנים אשר שברת"
    },
    {
      "number": 2,
      "hebrew": "והיה נכון לבקר ועלית בבקר אל־הר סיני ונצבת לי שם על־ראש ההר"
    },
    {
      "number": 3,
      "hebrew": "ואיש לא־יעלה עמך וגם־איש אל־ירא בכל־ההר גם־הצאן והבקר אל־ירעו אל־מול ההר ההוא"
    },
    {
      "number": 4,
      "hebrew": "ויפסל שני־לחת אבנים כראשנים וישכם משה בבקר ויעל אל־הר סיני כאשר צוה יהוה אתו ויקח בידו שני לחת אבנים"
    },
    {
      "number": 5,
      "hebrew": "וירד יהוה בענן ויתיצב עמו שם ויקרא בשם יהוה"
    },
    {
      "number": 6,
      "hebrew": "ויעבר יהוה על־פניו ויקרא יהוה יהוה אל רחום וחנון ארך אפים ורב־חסד ואמת"
    },
    {
      "number": 7,
      "hebrew": "נצר חסד לאלפים נשא עון ופשע וחטאה ונקה לא ינקה פקד עון אבות על־בנים ועל־בני בנים על־שלשים ועל־רבעים"
    },
    {
      "number": 8,
      "hebrew": "וימהר משה ויקד ארצה וישתחו"
    },
    {
      "number": 9,
      "hebrew": "ויאמר אם־נא מצאתי חן בעיניך אדני ילך־נא אדני בקרבנו כי עם־קשה־ערף הוא וסלחת לעוננו ולחטאתנו ונחלתנו"
    },
    {
      "number": 10,
      "hebrew": "ויאמר הנה אנכי כרת ברית נגד כל־עמך אעשה נפלאת אשר לא־נבראו בכל־הארץ ובכל־הגוים וראה כל־העם אשר־אתה בקרבו את־מעשה יהוה כי־נורא הוא אשר אני עשה עמך"
    },
    {
      "number": 11,
      "hebrew": "שמר־לך את אשר אנכי מצוך היום הנני גרש מפניך את־האמרי והכנעני והחתי והפרזי והחוי והיבוסי"
    },
    {
      "number": 12,
      "hebrew": "השמר לך פן־תכרת ברית ליושב הארץ אשר אתה בא עליה פן־יהיה למוקש בקרבך"
    },
    {
      "number": 13,
      "hebrew": "כי את־מזבחתם תתצון ואת־מצבתם תשברון ואת־אשריו תכרתון"
    },
    {
      "number": 14,
      "hebrew": "כי לא תשתחוה לאל אחר כי יהוה קנא שמו אל קנא הוא"
    },
    {
      "number": 15,
      "hebrew": "פן־תכרת ברית ליושב הארץ וזנו אחרי אלהיהם וזבחו לאלהיהם וקרא לך ואכלת מזבחו"
    },
    {
      "number": 16,
      "hebrew": "ולקחת מבנתיו לבניך וזנו בנתיו אחרי אלהיהן והזנו את־בניך אחרי אלהיהן"
    },
    {
      "number": 17,
      "hebrew": "אלהי מסכה לא תעשה־לך"
    },
    {
      "number": 18,
      "hebrew": "את־חג המצות תשמר שבעת ימים תאכל מצות אשר צויתך למועד חדש האביב כי בחדש האביב יצאת ממצרים"
    },
    {
      "number": 19,
      "hebrew": "כל־פטר רחם לי וכל־מקנך תזכר פטר שור ושה"
    },
    {
      "number": 20,
      "hebrew": "ופטר חמור תפדה בשה ואם־לא תפדה וערפתו כל בכור בניך תפדה ולא־יראו פני ריקם"
    },
    {
      "number": 21,
      "hebrew": "ששת ימים תעבד וביום השביעי תשבת בחריש ובקציר תשבת"
    },
    {
      "number": 22,
      "hebrew": "וחג שבעת תעשה לך בכורי קציר חטים וחג האסיף תקופת השנה"
    },
    {
      "number": 23,
      "hebrew": "שלש פעמים בשנה יראה כל־זכורך את־פני האדן יהוה אלהי ישראל"
    },
    {
      "number": 24,
      "hebrew": "כי־אוריש גוים מפניך והרחבתי את־גבולך ולא־יחמד איש את־ארצך בעלתך לראות את־פני יהוה אלהיך שלש פעמים בשנה"
    },
    {
      "number": 25,
      "hebrew": "לא־תשחט על־חמץ דם־זבחי ולא־ילין לבקר זבח חג הפסח"
    },
    {
      "number": 26,
      "hebrew": "ראשית בכורי אדמתך תביא בית יהוה אלהיך לא־תבשל גדי בחלב אמו"
    },
    {
      "number": 27,
      "hebrew": "ויאמר יהוה אל־משה כתב־לך את־הדברים האלה כי על־פי הדברים האלה כרתי אתך ברית ואת־ישראל"
    },
    {
      "number": 28,
      "hebrew": "ויהי־שם עם־יהוה ארבעים יום וארבעים לילה לחם לא אכל ומים לא שתה ויכתב על־הלחת את דברי הברית עשרת הדברים"
    },
    {
      "number": 29,
      "hebrew": "ויהי ברדת משה מהר סיני ושני לחת העדת ביד־משה ברדתו מן־ההר ומשה לא־ידע כי קרן עור פניו בדברו אתו"
    },
    {
      "number": 30,
      "hebrew": "וירא אהרן וכל־בני ישראל את־משה והנה קרן עור פניו וייראו מגשת אליו"
    },
    {
      "number": 31,
      "hebrew": "ויקרא אלהם משה וישבו אליו אהרן וכל־הנשאים בעדה וידבר משה אלהם"
    },
    {
      "number": 32,
      "hebrew": "ואחרי־כן נגשו כל־בני ישראל ויצום את כל־אשר דבר יהוה אתו בהר סיני"
    },
    {
      "number": 33,
      "hebrew": "ויכל משה מדבר אתם ויתן על־פניו מסוה"
    },
    {
      "number": 34,
      "hebrew": "ובבא משה לפני יהוה לדבר אתו יסיר את־המסוה עד־צאתו ויצא ודבר אל־בני ישראל את אשר יצוה"
    },
    {
      "number": 35,
      "hebrew": "וראו בני־ישראל את־פני משה כי קרן עור פני משה והשיב משה את־המסוה על־פניו עד־באו לדבר אתו"
    }
  ]
}