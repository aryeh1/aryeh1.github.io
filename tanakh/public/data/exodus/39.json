{
  "book": "Exodus",
  "bookHebrew": "שמות",
  "chapter": 39,
  "verses": [
    {
      "number": 1,
      "hebrew": "ומן־התכלת והארגמן ותולעת השני עשו בגדי־שרד לשרת בקדש ויעשו את־בגדי הקדש אשר לאהרן כאשר צוה יהוה את־משה",
      "parsha": "פ"
    },
    {
      "number": 2,
      "hebrew": "ויעש את־האפד זהב תכלת וארגמן ותולעת שני ושש משזר"
    },
    {
      "number": 3,
      "hebrew": "וירקעו את־פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש מעשה חשב"
    },
    {
      "number": 4,
      "hebrew": "כתפת עשו־לו חברת על־שני קצוותו [קצותיו] חבר"
    },
    {
      "number": 5,
      "hebrew": "וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה יהוה את־משה",
      "parsha": "ס"
    },
    {
      "number": 6,
      "hebrew": "ויעשו את־אבני השהם מסבת משבצת זהב מפתחת פתוחי חותם על־שמות בני ישראל"
    },
    {
      "number": 7,
      "hebrew": "וישם אתם על כתפת האפד אבני זכרון לבני ישראל כאשר צוה יהוה את־משה",
      "parsha": "פ"
    },
    {
      "number": 8,
      "hebrew": "ויעש את־החשן מעשה חשב כמעשה אפד זהב תכלת וארגמן ותולעת שני ושש משזר"
    },
    {
      "number": 9,
      "hebrew": "רבוע היה כפול עשו את־החשן זרת ארכו וזרת רחבו כפול"
    },
    {
      "number": 10,
      "hebrew": "וימלאו־בו ארבעה טורי אבן טור אדם פטדה וברקת הטור האחד"
    },
    {
      "number": 11,
      "hebrew": "והטור השני נפך ספיר ויהלם"
    },
    {
      "number": 12,
      "hebrew": "והטור השלישי לשם שבו ואחלמה"
    },
    {
      "number": 13,
      "hebrew": "והטור הרביעי תרשיש שהם וישפה מוסבת משבצות זהב במלאתם"
    },
    {
      "number": 14,
      "hebrew": "והאבנים על־שמת בני־ישראל הנה שתים עשרה על־שמתם פתוחי חתם איש על־שמו לשנים עשר שבט"
    },
    {
      "number": 15,
      "hebrew": "ויעשו על־החשן שרשרת גבלת מעשה עבת זהב טהור"
    },
    {
      "number": 16,
      "hebrew": "ויעשו שתי משבצת זהב ושתי טבעת זהב ויתנו את־שתי הטבעת על־שני קצות החשן"
    },
    {
      "number": 17,
      "hebrew": "ויתנו שתי העבתת הזהב על־שתי הטבעת על־קצות החשן"
    },
    {
      "number": 18,
      "hebrew": "ואת שתי קצות שתי העבתת נתנו על־שתי המשבצת ויתנם על־כתפת האפד אל־מול פניו"
    },
    {
      "number": 19,
      "hebrew": "ויעשו שתי טבעת זהב וישימו על־שני קצות החשן על־שפתו אשר אל־עבר האפד ביתה"
    },
    {
      "number": 20,
      "hebrew": "ויעשו שתי טבעת זהב ויתנם על־שתי כתפת האפד מלמטה ממול פניו לעמת מחברתו ממעל לחשב האפד"
    },
    {
      "number": 21,
      "hebrew": "וירכסו את־החשן מטבעתיו אל־טבעת האפד בפתיל תכלת להית על־חשב האפד ולא־יזח החשן מעל האפד כאשר צוה יהוה את־משה",
      "parsha": "פ"
    },
    {
      "number": 22,
      "hebrew": "ויעש את־מעיל האפד מעשה ארג כליל תכלת"
    },
    {
      "number": 23,
      "hebrew": "ופי־המעיל בתוכו כפי תחרא שפה לפיו סביב לא יקרע"
    },
    {
      "number": 24,
      "hebrew": "ויעשו על־שולי המעיל רמוני תכלת וארגמן ותולעת שני משזר"
    },
    {
      "number": 25,
      "hebrew": "ויעשו פעמני זהב טהור ויתנו את־הפעמנים בתוך הרמנים על־שולי המעיל סביב בתוך הרמנים"
    },
    {
      "number": 26,
      "hebrew": "פעמן ורמן פעמן ורמן על־שולי המעיל סביב לשרת כאשר צוה יהוה את־משה",
      "parsha": "ס"
    },
    {
      "number": 27,
      "hebrew": "ויעשו את־הכתנת שש מעשה ארג לאהרן ולבניו"
    },
    {
      "number": 28,
      "hebrew": "ואת המצנפת שש ואת־פארי המגבעת שש ואת־מכנסי הבד שש משזר"
    },
    {
      "number": 29,
      "hebrew": "ואת־האבנט שש משזר ותכלת וארגמן ותולעת שני מעשה רקם כאשר צוה יהוה את־משה",
      "parsha": "ס"
    },
    {
      "number": 30,
      "hebrew": "ויעשו את־ציץ נזר־הקדש זהב טהור ויכתבו עליו מכתב פתוחי חותם קדש ליהוה"
    },
    {
      "number": 31,
      "hebrew": "ויתנו עליו פתיל תכלת לתת על־המצנפת מלמעלה כאשר צוה יהוה את־משה",
      "parsha": "ס"
    },
    {
      "number": 32,
      "hebrew": "ותכל כל־עבדת משכן אהל מועד ויעשו בני ישראל ככל אשר צוה יהוה את־משה כן עשו",
      "parsha": "פ"
    },
    {
      "number": 33,
      "hebrew": "ויביאו את־המשכן אל־משה את־האהל ואת־כל־כליו קרסיו קרשיו בריחו [בריחיו] ועמדיו ואדניו"
    },
    {
      "number": 34,
      "hebrew": "ואת־מכסה עורת האילם המאדמים ואת־מכסה ערת התחשים ואת פרכת המסך"
    },
    {
      "number": 35,
      "hebrew": "את־ארן העדת ואת־בדיו ואת הכפרת"
    },
    {
      "number": 36,
      "hebrew": "את־השלחן את־כל־כליו ואת לחם הפנים"
    },
    {
      "number": 37,
      "hebrew": "את־המנרה הטהרה את־נרתיה נרת המערכה ואת־כל־כליה ואת שמן המאור"
    },
    {
      "number": 38,
      "hebrew": "ואת מזבח הזהב ואת שמן המשחה ואת קטרת הסמים ואת מסך פתח האהל"
    },
    {
      "number": 39,
      "hebrew": "את מזבח הנחשת ואת־מכבר הנחשת אשר־לו את־בדיו ואת־כל־כליו את־הכיר ואת־כנו"
    },
    {
      "number": 40,
      "hebrew": "את קלעי החצר את־עמדיה ואת־אדניה ואת־המסך לשער החצר את־מיתריו ויתדתיה ואת כל־כלי עבדת המשכן לאהל מועד"
    },
    {
      "number": 41,
      "hebrew": "את־בגדי השרד לשרת בקדש את־בגדי הקדש לאהרן הכהן ואת־בגדי בניו לכהן"
    },
    {
      "number": 42,
      "hebrew": "ככל אשר־צוה יהוה את־משה כן עשו בני ישראל את כל־העבדה"
    },
    {
      "number": 43,
      "hebrew": "וירא משה את־כל־המלאכה והנה עשו אתה כאשר צוה יהוה כן עשו ויברך אתם משה",
      "parsha": "פ"
    }
  ]
}