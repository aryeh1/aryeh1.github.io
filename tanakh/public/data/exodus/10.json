{
  "book": "Exodus",
  "bookHebrew": "שמות",
  "chapter": 10,
  "verses": [
    {
      "number": 1,
      "hebrew": "ויאמר יהוה אל־משה בא אל־פרעה כי־אני הכבדתי את־לבו ואת־לב עבדיו למען שתי אתתי אלה בקרבו"
    },
    {
      "number": 2,
      "hebrew": "ולמען תספר באזני בנך ובן־בנך את אשר התעללתי במצרים ואת־אתתי אשר־שמתי בם וידעתם כי־אני יהוה"
    },
    {
      "number": 3,
      "hebrew": "ויבא משה ואהרן אל־פרעה ויאמרו אליו כה־אמר יהוה אלהי העברים עד־מתי מאנת לענת מפני שלח עמי ויעבדני"
    },
    {
      "number": 4,
      "hebrew": "כי אם־מאן אתה לשלח את־עמי הנני מביא מחר ארבה בגבלך"
    },
    {
      "number": 5,
      "hebrew": "וכסה את־עין הארץ ולא יוכל לראת את־הארץ ואכל את־יתר הפלטה הנשארת לכם מן־הברד ואכל את־כל־העץ הצמח לכם מן־השדה"
    },
    {
      "number": 6,
      "hebrew": "ומלאו בתיך ובתי כל־עבדיך ובתי כל־מצרים אשר לא־ראו אבתיך ואבות אבתיך מיום היותם על־האדמה עד היום הזה ויפן ויצא מעם פרעה"
    },
    {
      "number": 7,
      "hebrew": "ויאמרו עבדי פרעה אליו עד־מתי יהיה זה לנו למוקש שלח את־האנשים ויעבדו את־יהוה אלהיהם הטרם תדע כי אבדה מצרים"
    },
    {
      "number": 8,
      "hebrew": "ויושב את־משה ואת־אהרן אל־פרעה ויאמר אלהם לכו עבדו את־יהוה אלהיכם מי ומי ההלכים"
    },
    {
      "number": 9,
      "hebrew": "ויאמר משה בנערינו ובזקנינו נלך בבנינו ובבנותנו בצאננו ובבקרנו נלך כי חג־יהוה לנו"
    },
    {
      "number": 10,
      "hebrew": "ויאמר אלהם יהי כן יהוה עמכם כאשר אשלח אתכם ואת־טפכם ראו כי רעה נגד פניכם"
    },
    {
      "number": 11,
      "hebrew": "לא כן לכו־נא הגברים ועבדו את־יהוה כי אתה אתם מבקשים ויגרש אתם מאת פני פרעה",
      "parsha": "ס"
    },
    {
      "number": 12,
      "hebrew": "ויאמר יהוה אל־משה נטה ידך על־ארץ מצרים בארבה ויעל על־ארץ מצרים ויאכל את־כל־עשב הארץ את כל־אשר השאיר הברד"
    },
    {
      "number": 13,
      "hebrew": "ויט משה את־מטהו על־ארץ מצרים ויהוה נהג רוח קדים בארץ כל־היום ההוא וכל־הלילה הבקר היה ורוח הקדים נשא את־הארבה"
    },
    {
      "number": 14,
      "hebrew": "ויעל הארבה על כל־ארץ מצרים וינח בכל גבול מצרים כבד מאד לפניו לא־היה כן ארבה כמהו ואחריו לא יהיה־כן"
    },
    {
      "number": 15,
      "hebrew": "ויכס את־עין כל־הארץ ותחשך הארץ ויאכל את־כל־עשב הארץ ואת כל־פרי העץ אשר הותיר הברד ולא־נותר כל־ירק בעץ ובעשב השדה בכל־ארץ מצרים"
    },
    {
      "number": 16,
      "hebrew": "וימהר פרעה לקרא למשה ולאהרן ויאמר חטאתי ליהוה אלהיכם ולכם"
    },
    {
      "number": 17,
      "hebrew": "ועתה שא נא חטאתי אך הפעם והעתירו ליהוה אלהיכם ויסר מעלי רק את־המות הזה"
    },
    {
      "number": 18,
      "hebrew": "ויצא מעם פרעה ויעתר אל־יהוה"
    },
    {
      "number": 19,
      "hebrew": "ויהפך יהוה רוח־ים חזק מאד וישא את־הארבה ויתקעהו ימה סוף לא נשאר ארבה אחד בכל גבול מצרים"
    },
    {
      "number": 20,
      "hebrew": "ויחזק יהוה את־לב פרעה ולא שלח את־בני ישראל",
      "parsha": "פ"
    },
    {
      "number": 21,
      "hebrew": "ויאמר יהוה אל־משה נטה ידך על־השמים ויהי חשך על־ארץ מצרים וימש חשך"
    },
    {
      "number": 22,
      "hebrew": "ויט משה את־ידו על־השמים ויהי חשך־אפלה בכל־ארץ מצרים שלשת ימים"
    },
    {
      "number": 23,
      "hebrew": "לא־ראו איש את־אחיו ולא־קמו איש מתחתיו שלשת ימים ולכל־בני ישראל היה אור במושבתם"
    },
    {
      "number": 24,
      "hebrew": "ויקרא פרעה אל־משה ויאמר לכו עבדו את־יהוה רק צאנכם ובקרכם יצג גם־טפכם ילך עמכם"
    },
    {
      "number": 25,
      "hebrew": "ויאמר משה גם־אתה תתן בידנו זבחים ועלות ועשינו ליהוה אלהינו"
    },
    {
      "number": 26,
      "hebrew": "וגם־מקננו ילך עמנו לא תשאר פרסה כי ממנו נקח לעבד את־יהוה אלהינו ואנחנו לא־נדע מה־נעבד את־יהוה עד־באנו שמה"
    },
    {
      "number": 27,
      "hebrew": "ויחזק יהוה את־לב פרעה ולא אבה לשלחם"
    },
    {
      "number": 28,
      "hebrew": "ויאמר־לו פרעה לך מעלי השמר לך אל־תסף ראות פני כי ביום ראתך פני תמות"
    },
    {
      "number": 29,
      "hebrew": "ויאמר משה כן דברת לא־אסף עוד ראות פניך",
      "parsha": "פ"
    }
  ]
}