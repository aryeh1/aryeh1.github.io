{
  "book": "Exodus",
  "bookHebrew": "שמות",
  "chapter": 15,
  "verses": [
    {
      "number": 1,
      "hebrew": "אז ישיר־משה ובני ישראל את־השירה הזאת ליהוה ויאמרו לאמר אשירה ליהוה כי־גאה גאה סוס ורכבו רמה בים"
    },
    {
      "number": 2,
      "hebrew": "עזי וזמרת יה ויהי־לי לישועה זה אלי ואנוהו אלהי אבי וארממנהו"
    },
    {
      "number": 3,
      "hebrew": "יהוה איש מלחמה יהוה שמו"
    },
    {
      "number": 4,
      "hebrew": "מרכבת פרעה וחילו ירה בים ומבחר שלשיו טבעו בים־סוף"
    },
    {
      "number": 5,
      "hebrew": "תהמת יכסימו ירדו במצולת כמו־אבן"
    },
    {
      "number": 6,
      "hebrew": "ימינך יהוה נאדרי בכח ימינך יהוה תרעץ אויב"
    },
    {
      "number": 7,
      "hebrew": "וברב גאונך תהרס קמיך תשלח חרנך יאכלמו כקש"
    },
    {
      "number": 8,
      "hebrew": "וברוח אפיך נערמו מים נצבו כמו־נד נזלים קפאו תהמת בלב־ים"
    },
    {
      "number": 9,
      "hebrew": "אמר אויב ארדף אשיג אחלק שלל תמלאמו נפשי אריק חרבי תורישמו ידי"
    },
    {
      "number": 10,
      "hebrew": "נשפת ברוחך כסמו ים צללו כעופרת במים אדירים"
    },
    {
      "number": 11,
      "hebrew": "מי־כמכה באלם יהוה מי כמכה נאדר בקדש נורא תהלת עשה פלא"
    },
    {
      "number": 12,
      "hebrew": "נטית ימינך תבלעמו ארץ"
    },
    {
      "number": 13,
      "hebrew": "נחית בחסדך עם־זו גאלת נהלת בעזך אל־נוה קדשך"
    },
    {
      "number": 14,
      "hebrew": "שמעו עמים ירגזון חיל אחז ישבי פלשת"
    },
    {
      "number": 15,
      "hebrew": "אז נבהלו אלופי אדום אילי מואב יאחזמו רעד נמגו כל ישבי כנען"
    },
    {
      "number": 16,
      "hebrew": "תפל עליהם אימתה ופחד בגדל זרועך ידמו כאבן עד־יעבר עמך יהוה עד־יעבר עם־זו קנית"
    },
    {
      "number": 17,
      "hebrew": "תבאמו ותטעמו בהר נחלתך מכון לשבתך פעלת יהוה מקדש אדני כוננו ידיך"
    },
    {
      "number": 18,
      "hebrew": "יהוה ימלך לעלם ועד"
    },
    {
      "number": 19,
      "hebrew": "כי בא סוס פרעה ברכבו ובפרשיו בים וישב יהוה עלהם את־מי הים ובני ישראל הלכו ביבשה בתוך הים",
      "parsha": "פ"
    },
    {
      "number": 20,
      "hebrew": "ותקח מרים הנביאה אחות אהרן את־התף בידה ותצאן כל־הנשים אחריה בתפים ובמחלת"
    },
    {
      "number": 21,
      "hebrew": "ותען להם מרים שירו ליהוה כי־גאה גאה סוס ורכבו רמה בים",
      "parsha": "ס"
    },
    {
      "number": 22,
      "hebrew": "ויסע משה את־ישראל מים־סוף ויצאו אל־מדבר־שור וילכו שלשת־ימים במדבר ולא־מצאו מים"
    },
    {
      "number": 23,
      "hebrew": "ויבאו מרתה ולא יכלו לשתת מים ממרה כי מרים הם על־כן קרא־שמה מרה"
    },
    {
      "number": 24,
      "hebrew": "וילנו העם על־משה לאמר מה־נשתה"
    },
    {
      "number": 25,
      "hebrew": "ויצעק אל־יהוה ויורהו יהוה עץ וישלך אל־המים וימתקו המים שם שם לו חק ומשפט ושם נסהו"
    },
    {
      "number": 26,
      "hebrew": "ויאמר אם־שמוע תשמע לקול יהוה אלהיך והישר בעיניו תעשה והאזנת למצותיו ושמרת כל־חקיו כל־המחלה אשר־שמתי במצרים לא־אשים עליך כי אני יהוה רפאך",
      "parsha": "ס"
    },
    {
      "number": 27,
      "hebrew": "ויבאו אילמה ושם שתים עשרה עינת מים ושבעים תמרים ויחנו־שם על־המים"
    }
  ]
}