{
  "book": "Exodus",
  "bookHebrew": "שמות",
  "chapter": 32,
  "verses": [
    {
      "number": 1,
      "hebrew": "וירא העם כי־בשש משה לרדת מן־ההר ויקהל העם על־אהרן ויאמרו אליו קום עשה־לנו אלהים אשר ילכו לפנינו כי־זה משה האיש אשר העלנו מארץ מצרים לא ידענו מה־היה לו"
    },
    {
      "number": 2,
      "hebrew": "ויאמר אלהם אהרן פרקו נזמי הזהב אשר באזני נשיכם בניכם ובנתיכם והביאו אלי"
    },
    {
      "number": 3,
      "hebrew": "ויתפרקו כל־העם את־נזמי הזהב אשר באזניהם ויביאו אל־אהרן"
    },
    {
      "number": 4,
      "hebrew": "ויקח מידם ויצר אתו בחרט ויעשהו עגל מסכה ויאמרו אלה אלהיך ישראל אשר העלוך מארץ מצרים"
    },
    {
      "number": 5,
      "hebrew": "וירא אהרן ויבן מזבח לפניו ויקרא אהרן ויאמר חג ליהוה מחר"
    },
    {
      "number": 6,
      "hebrew": "וישכימו ממחרת ויעלו עלת ויגשו שלמים וישב העם לאכל ושתו ויקמו לצחק",
      "parsha": "פ"
    },
    {
      "number": 7,
      "hebrew": "וידבר יהוה אל־משה לך־רד כי שחת עמך אשר העלית מארץ מצרים"
    },
    {
      "number": 8,
      "hebrew": "סרו מהר מן־הדרך אשר צויתם עשו להם עגל מסכה וישתחוו־לו ויזבחו־לו ויאמרו אלה אלהיך ישראל אשר העלוך מארץ מצרים"
    },
    {
      "number": 9,
      "hebrew": "ויאמר יהוה אל־משה ראיתי את־העם הזה והנה עם־קשה־ערף הוא"
    },
    {
      "number": 10,
      "hebrew": "ועתה הניחה לי ויחר־אפי בהם ואכלם ואעשה אותך לגוי גדול"
    },
    {
      "number": 11,
      "hebrew": "ויחל משה את־פני יהוה אלהיו ויאמר למה יהוה יחרה אפך בעמך אשר הוצאת מארץ מצרים בכח גדול וביד חזקה"
    },
    {
      "number": 12,
      "hebrew": "למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שוב מחרון אפך והנחם על־הרעה לעמך"
    },
    {
      "number": 13,
      "hebrew": "זכר לאברהם ליצחק ולישראל עבדיך אשר נשבעת להם בך ותדבר אלהם ארבה את־זרעכם ככוכבי השמים וכל־הארץ הזאת אשר אמרתי אתן לזרעכם ונחלו לעלם"
    },
    {
      "number": 14,
      "hebrew": "וינחם יהוה על־הרעה אשר דבר לעשות לעמו",
      "parsha": "פ"
    },
    {
      "number": 15,
      "hebrew": "ויפן וירד משה מן־ההר ושני לחת העדת בידו לחת כתבים משני עבריהם מזה ומזה הם כתבים"
    },
    {
      "number": 16,
      "hebrew": "והלחת מעשה אלהים המה והמכתב מכתב אלהים הוא חרות על־הלחת"
    },
    {
      "number": 17,
      "hebrew": "וישמע יהושע את־קול העם ברעה ויאמר אל־משה קול מלחמה במחנה"
    },
    {
      "number": 18,
      "hebrew": "ויאמר אין קול ענות גבורה ואין קול ענות חלושה קול ענות אנכי שמע"
    },
    {
      "number": 19,
      "hebrew": "ויהי כאשר קרב אל־המחנה וירא את־העגל ומחלת ויחר־אף משה וישלך מידו [מידיו] את־הלחת וישבר אתם תחת ההר"
    },
    {
      "number": 20,
      "hebrew": "ויקח את־העגל אשר עשו וישרף באש ויטחן עד אשר־דק ויזר על־פני המים וישק את־בני ישראל"
    },
    {
      "number": 21,
      "hebrew": "ויאמר משה אל־אהרן מה־עשה לך העם הזה כי־הבאת עליו חטאה גדלה"
    },
    {
      "number": 22,
      "hebrew": "ויאמר אהרן אל־יחר אף אדני אתה ידעת את־העם כי ברע הוא"
    },
    {
      "number": 23,
      "hebrew": "ויאמרו לי עשה־לנו אלהים אשר ילכו לפנינו כי־זה משה האיש אשר העלנו מארץ מצרים לא ידענו מה־היה לו"
    },
    {
      "number": 24,
      "hebrew": "ואמר להם למי זהב התפרקו ויתנו־לי ואשלכהו באש ויצא העגל הזה"
    },
    {
      "number": 25,
      "hebrew": "וירא משה את־העם כי פרע הוא כי־פרעה אהרן לשמצה בקמיהם"
    },
    {
      "number": 26,
      "hebrew": "ויעמד משה בשער המחנה ויאמר מי ליהוה אלי ויאספו אליו כל־בני לוי"
    },
    {
      "number": 27,
      "hebrew": "ויאמר להם כה־אמר יהוה אלהי ישראל שימו איש־חרבו על־ירכו עברו ושובו משער לשער במחנה והרגו איש־את־אחיו ואיש את־רעהו ואיש את־קרבו"
    },
    {
      "number": 28,
      "hebrew": "ויעשו בני־לוי כדבר משה ויפל מן־העם ביום ההוא כשלשת אלפי איש"
    },
    {
      "number": 29,
      "hebrew": "ויאמר משה מלאו ידכם היום ליהוה כי איש בבנו ובאחיו ולתת עליכם היום ברכה"
    },
    {
      "number": 30,
      "hebrew": "ויהי ממחרת ויאמר משה אל־העם אתם חטאתם חטאה גדלה ועתה אעלה אל־יהוה אולי אכפרה בעד חטאתכם"
    },
    {
      "number": 31,
      "hebrew": "וישב משה אל־יהוה ויאמר אנא חטא העם הזה חטאה גדלה ויעשו להם אלהי זהב"
    },
    {
      "number": 32,
      "hebrew": "ועתה אם־תשא חטאתם ואם־אין מחני נא מספרך אשר כתבת"
    },
    {
      "number": 33,
      "hebrew": "ויאמר יהוה אל־משה מי אשר חטא־לי אמחנו מספרי"
    },
    {
      "number": 34,
      "hebrew": "ועתה לך נחה את־העם אל אשר־דברתי לך הנה מלאכי ילך לפניך וביום פקדי ופקדתי עליהם חטאתם"
    },
    {
      "number": 35,
      "hebrew": "ויגף יהוה את־העם על אשר עשו את־העגל אשר עשה אהרן",
      "parsha": "ס"
    }
  ]
}