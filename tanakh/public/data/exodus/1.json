{
  "book": "Exodus",
  "bookHebrew": "שמות",
  "chapter": 1,
  "verses": [
    {
      "number": 1,
      "hebrew": "ואלה שמות בני ישראל הבאים מצרימה את יעקב איש וביתו באו"
    },
    {
      "number": 2,
      "hebrew": "ראובן שמעון לוי ויהודה"
    },
    {
      "number": 3,
      "hebrew": "יששכר זבולן ובנימן"
    },
    {
      "number": 4,
      "hebrew": "דן ונפתלי גד ואשר"
    },
    {
      "number": 5,
      "hebrew": "ויהי כל־נפש יצאי ירך־יעקב שבעים נפש ויוסף היה במצרים"
    },
    {
      "number": 6,
      "hebrew": "וימת יוסף וכל־אחיו וכל הדור ההוא"
    },
    {
      "number": 7,
      "hebrew": "ובני ישראל פרו וישרצו וירבו ויעצמו במאד מאד ותמלא הארץ אתם"
    },
    {
      "number": 8,
      "hebrew": "ויקם מלך־חדש על־מצרים אשר לא־ידע את־יוסף"
    },
    {
      "number": 9,
      "hebrew": "ויאמר אל־עמו הנה עם בני ישראל רב ועצום ממנו"
    },
    {
      "number": 10,
      "hebrew": "הבה נתחכמה לו פן־ירבה והיה כי־תקראנה מלחמה ונוסף גם־הוא על־שנאינו ונלחם־בנו ועלה מן־הארץ"
    },
    {
      "number": 11,
      "hebrew": "וישימו עליו שרי מסים למען ענתו בסבלתם ויבן ערי מסכנות לפרעה את־פתם ואת־רעמסס"
    },
    {
      "number": 12,
      "hebrew": "וכאשר יענו אתו כן ירבה וכן יפרץ ויקצו מפני בני ישראל"
    },
    {
      "number": 13,
      "hebrew": "ויעבדו מצרים את־בני ישראל בפרך"
    },
    {
      "number": 14,
      "hebrew": "וימררו את־חייהם בעבדה קשה בחמר ובלבנים ובכל־עבדה בשדה את כל־עבדתם אשר־עבדו בהם בפרך"
    },
    {
      "number": 15,
      "hebrew": "ויאמר מלך מצרים למילדת העברית אשר שם האחת שפרה ושם השנית פועה"
    },
    {
      "number": 16,
      "hebrew": "ויאמר בילדכן את־העבריות וראיתן על־האבנים אם־בן הוא והמתן אתו ואם־בת היא וחיה"
    },
    {
      "number": 17,
      "hebrew": "ותיראן המילדת את־האלהים ולא עשו כאשר דבר אליהן מלך מצרים ותחיין את־הילדים"
    },
    {
      "number": 18,
      "hebrew": "ויקרא מלך־מצרים למילדת ויאמר להן מדוע עשיתן הדבר הזה ותחיין את־הילדים"
    },
    {
      "number": 19,
      "hebrew": "ותאמרן המילדת אל־פרעה כי לא כנשים המצרית העברית כי־חיות הנה בטרם תבוא אלהן המילדת וילדו"
    },
    {
      "number": 20,
      "hebrew": "וייטב אלהים למילדת וירב העם ויעצמו מאד"
    },
    {
      "number": 21,
      "hebrew": "ויהי כי־יראו המילדת את־האלהים ויעש להם בתים"
    },
    {
      "number": 22,
      "hebrew": "ויצו פרעה לכל־עמו לאמר כל־הבן הילוד היארה תשליכהו וכל־הבת תחיון"
    }
  ]
}