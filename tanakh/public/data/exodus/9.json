{
  "book": "Exodus",
  "bookHebrew": "שמות",
  "chapter": 9,
  "verses": [
    {
      "number": 1,
      "hebrew": "ויאמר יהוה אל־משה בא אל־פרעה ודברת אליו כה־אמר יהוה אלהי העברים שלח את־עמי ויעבדני"
    },
    {
      "number": 2,
      "hebrew": "כי אם־מאן אתה לשלח ועודך מחזיק בם"
    },
    {
      "number": 3,
      "hebrew": "הנה יד־יהוה הויה במקנך אשר בשדה בסוסים בחמרים בגמלים בבקר ובצאן דבר כבד מאד"
    },
    {
      "number": 4,
      "hebrew": "והפלה יהוה בין מקנה ישראל ובין מקנה מצרים ולא ימות מכל־לבני ישראל דבר"
    },
    {
      "number": 5,
      "hebrew": "וישם יהוה מועד לאמר מחר יעשה יהוה הדבר הזה בארץ"
    },
    {
      "number": 6,
      "hebrew": "ויעש יהוה את־הדבר הזה ממחרת וימת כל מקנה מצרים וממקנה בני־ישראל לא־מת אחד"
    },
    {
      "number": 7,
      "hebrew": "וישלח פרעה והנה לא־מת ממקנה ישראל עד־אחד ויכבד לב פרעה ולא שלח את־העם",
      "parsha": "פ"
    },
    {
      "number": 8,
      "hebrew": "ויאמר יהוה אל־משה ואל־אהרן קחו לכם מלא חפניכם פיח כבשן וזרקו משה השמימה לעיני פרעה"
    },
    {
      "number": 9,
      "hebrew": "והיה לאבק על כל־ארץ מצרים והיה על־האדם ועל־הבהמה לשחין פרח אבעבעת בכל־ארץ מצרים"
    },
    {
      "number": 10,
      "hebrew": "ויקחו את־פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה"
    },
    {
      "number": 11,
      "hebrew": "ולא־יכלו החרטמים לעמד לפני משה מפני השחין כי־היה השחין בחרטמם ובכל־מצרים"
    },
    {
      "number": 12,
      "hebrew": "ויחזק יהוה את־לב פרעה ולא שמע אלהם כאשר דבר יהוה אל־משה",
      "parsha": "ס"
    },
    {
      "number": 13,
      "hebrew": "ויאמר יהוה אל־משה השכם בבקר והתיצב לפני פרעה ואמרת אליו כה־אמר יהוה אלהי העברים שלח את־עמי ויעבדני"
    },
    {
      "number": 14,
      "hebrew": "כי בפעם הזאת אני שלח את־כל־מגפתי אל־לבך ובעבדיך ובעמך בעבור תדע כי אין כמני בכל־הארץ"
    },
    {
      "number": 15,
      "hebrew": "כי עתה שלחתי את־ידי ואך אותך ואת־עמך בדבר ותכחד מן־הארץ"
    },
    {
      "number": 16,
      "hebrew": "ואולם בעבור זאת העמדתיך בעבור הראתך את־כחי ולמען ספר שמי בכל־הארץ"
    },
    {
      "number": 17,
      "hebrew": "עודך מסתולל בעמי לבלתי שלחם"
    },
    {
      "number": 18,
      "hebrew": "הנני ממטיר כעת מחר ברד כבד מאד אשר לא־היה כמהו במצרים למן־היום הוסדה ועד־עתה"
    },
    {
      "number": 19,
      "hebrew": "ועתה שלח העז את־מקנך ואת כל־אשר לך בשדה כל־האדם והבהמה אשר־ימצא בשדה ולא יאסף הביתה וירד עלהם הברד ומתו"
    },
    {
      "number": 20,
      "hebrew": "הירא את־דבר יהוה מעבדי פרעה הניס את־עבדיו ואת־מקנהו אל־הבתים"
    },
    {
      "number": 21,
      "hebrew": "ואשר לא־שם לבו אל־דבר יהוה ויעזב את־עבדיו ואת־מקנהו בשדה",
      "parsha": "פ"
    },
    {
      "number": 22,
      "hebrew": "ויאמר יהוה אל־משה נטה את־ידך על־השמים ויהי ברד בכל־ארץ מצרים על־האדם ועל־הבהמה ועל כל־עשב השדה בארץ מצרים"
    },
    {
      "number": 23,
      "hebrew": "ויט משה את־מטהו על־השמים ויהוה נתן קלת וברד ותהלך אש ארצה וימטר יהוה ברד על־ארץ מצרים"
    },
    {
      "number": 24,
      "hebrew": "ויהי ברד ואש מתלקחת בתוך הברד כבד מאד אשר לא־היה כמהו בכל־ארץ מצרים מאז היתה לגוי"
    },
    {
      "number": 25,
      "hebrew": "ויך הברד בכל־ארץ מצרים את כל־אשר בשדה מאדם ועד־בהמה ואת כל־עשב השדה הכה הברד ואת־כל־עץ השדה שבר"
    },
    {
      "number": 26,
      "hebrew": "רק בארץ גשן אשר־שם בני ישראל לא היה ברד"
    },
    {
      "number": 27,
      "hebrew": "וישלח פרעה ויקרא למשה ולאהרן ויאמר אלהם חטאתי הפעם יהוה הצדיק ואני ועמי הרשעים"
    },
    {
      "number": 28,
      "hebrew": "העתירו אל־יהוה ורב מהית קלת אלהים וברד ואשלחה אתכם ולא תספון לעמד"
    },
    {
      "number": 29,
      "hebrew": "ויאמר אליו משה כצאתי את־העיר אפרש את־כפי אל־יהוה הקלות יחדלון והברד לא יהיה־עוד למען תדע כי ליהוה הארץ"
    },
    {
      "number": 30,
      "hebrew": "ואתה ועבדיך ידעתי כי טרם תיראון מפני יהוה אלהים"
    },
    {
      "number": 31,
      "hebrew": "והפשתה והשערה נכתה כי השערה אביב והפשתה גבעל"
    },
    {
      "number": 32,
      "hebrew": "והחטה והכסמת לא נכו כי אפילת הנה"
    },
    {
      "number": 33,
      "hebrew": "ויצא משה מעם פרעה את־העיר ויפרש כפיו אל־יהוה ויחדלו הקלות והברד ומטר לא־נתך ארצה"
    },
    {
      "number": 34,
      "hebrew": "וירא פרעה כי־חדל המטר והברד והקלת ויסף לחטא ויכבד לבו הוא ועבדיו"
    },
    {
      "number": 35,
      "hebrew": "ויחזק לב פרעה ולא שלח את־בני ישראל כאשר דבר יהוה ביד־משה",
      "parsha": "פ"
    }
  ]
}