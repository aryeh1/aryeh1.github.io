{
  "book": "Exodus",
  "bookHebrew": "שמות",
  "chapter": 19,
  "verses": [
    {
      "number": 1,
      "hebrew": "בחדש השלישי לצאת בני־ישראל מארץ מצרים ביום הזה באו מדבר סיני"
    },
    {
      "number": 2,
      "hebrew": "ויסעו מרפידים ויבאו מדבר סיני ויחנו במדבר ויחן־שם ישראל נגד ההר"
    },
    {
      "number": 3,
      "hebrew": "ומשה עלה אל־האלהים ויקרא אליו יהוה מן־ההר לאמר כה תאמר לבית יעקב ותגיד לבני ישראל"
    },
    {
      "number": 4,
      "hebrew": "אתם ראיתם אשר עשיתי למצרים ואשא אתכם על־כנפי נשרים ואבא אתכם אלי"
    },
    {
      "number": 5,
      "hebrew": "ועתה אם־שמוע תשמעו בקלי ושמרתם את־בריתי והייתם לי סגלה מכל־העמים כי־לי כל־הארץ"
    },
    {
      "number": 6,
      "hebrew": "ואתם תהיו־לי ממלכת כהנים וגוי קדוש אלה הדברים אשר תדבר אל־בני ישראל"
    },
    {
      "number": 7,
      "hebrew": "ויבא משה ויקרא לזקני העם וישם לפניהם את כל־הדברים האלה אשר צוהו יהוה"
    },
    {
      "number": 8,
      "hebrew": "ויענו כל־העם יחדו ויאמרו כל אשר־דבר יהוה נעשה וישב משה את־דברי העם אל־יהוה"
    },
    {
      "number": 9,
      "hebrew": "ויאמר יהוה אל־משה הנה אנכי בא אליך בעב הענן בעבור ישמע העם בדברי עמך וגם־בך יאמינו לעולם ויגד משה את־דברי העם אל־יהוה"
    },
    {
      "number": 10,
      "hebrew": "ויאמר יהוה אל־משה לך אל־העם וקדשתם היום ומחר וכבסו שמלתם"
    },
    {
      "number": 11,
      "hebrew": "והיו נכנים ליום השלישי כי ביום השלישי ירד יהוה לעיני כל־העם על־הר סיני"
    },
    {
      "number": 12,
      "hebrew": "והגבלת את־העם סביב לאמר השמרו לכם עלות בהר ונגע בקצהו כל־הנגע בהר מות יומת"
    },
    {
      "number": 13,
      "hebrew": "לא־תגע בו יד כי־סקול יסקל או־ירה יירה אם־בהמה אם־איש לא יחיה במשך היבל המה יעלו בהר"
    },
    {
      "number": 14,
      "hebrew": "וירד משה מן־ההר אל־העם ויקדש את־העם ויכבסו שמלתם"
    },
    {
      "number": 15,
      "hebrew": "ויאמר אל־העם היו נכנים לשלשת ימים אל־תגשו אל־אשה"
    },
    {
      "number": 16,
      "hebrew": "ויהי ביום השלישי בהית הבקר ויהי קלת וברקים וענן כבד על־ההר וקל שפר חזק מאד ויחרד כל־העם אשר במחנה"
    },
    {
      "number": 17,
      "hebrew": "ויוצא משה את־העם לקראת האלהים מן־המחנה ויתיצבו בתחתית ההר"
    },
    {
      "number": 18,
      "hebrew": "והר סיני עשן כלו מפני אשר ירד עליו יהוה באש ויעל עשנו כעשן הכבשן ויחרד כל־ההר מאד"
    },
    {
      "number": 19,
      "hebrew": "ויהי קול השופר הולך וחזק מאד משה ידבר והאלהים יעננו בקול"
    },
    {
      "number": 20,
      "hebrew": "וירד יהוה על־הר סיני אל־ראש ההר ויקרא יהוה למשה אל־ראש ההר ויעל משה"
    },
    {
      "number": 21,
      "hebrew": "ויאמר יהוה אל־משה רד העד בעם פן־יהרסו אל־יהוה לראות ונפל ממנו רב"
    },
    {
      "number": 22,
      "hebrew": "וגם הכהנים הנגשים אל־יהוה יתקדשו פן־יפרץ בהם יהוה"
    },
    {
      "number": 23,
      "hebrew": "ויאמר משה אל־יהוה לא־יוכל העם לעלת אל־הר סיני כי־אתה העדתה בנו לאמר הגבל את־ההר וקדשתו"
    },
    {
      "number": 24,
      "hebrew": "ויאמר אליו יהוה לך־רד ועלית אתה ואהרן עמך והכהנים והעם אל־יהרסו לעלת אל־יהוה פן־יפרץ־בם"
    },
    {
      "number": 25,
      "hebrew": "וירד משה אל־העם ויאמר אלהם",
      "parsha": "ס"
    }
  ]
}