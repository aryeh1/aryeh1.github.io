{
  "book": "Exodus",
  "bookHebrew": "שמות",
  "chapter": 4,
  "verses": [
    {
      "number": 1,
      "hebrew": "ויען משה ויאמר והן לא־יאמינו לי ולא ישמעו בקלי כי יאמרו לא־נראה אליך יהוה"
    },
    {
      "number": 2,
      "hebrew": "ויאמר אליו יהוה מזה [מה־] [זה] בידך ויאמר מטה"
    },
    {
      "number": 3,
      "hebrew": "ויאמר השליכהו ארצה וישליכהו ארצה ויהי לנחש וינס משה מפניו"
    },
    {
      "number": 4,
      "hebrew": "ויאמר יהוה אל־משה שלח ידך ואחז בזנבו וישלח ידו ויחזק בו ויהי למטה בכפו"
    },
    {
      "number": 5,
      "hebrew": "למען יאמינו כי־נראה אליך יהוה אלהי אבתם אלהי אברהם אלהי יצחק ואלהי יעקב"
    },
    {
      "number": 6,
      "hebrew": "ויאמר יהוה לו עוד הבא־נא ידך בחיקך ויבא ידו בחיקו ויוצאה והנה ידו מצרעת כשלג"
    },
    {
      "number": 7,
      "hebrew": "ויאמר השב ידך אל־חיקך וישב ידו אל־חיקו ויוצאה מחיקו והנה־שבה כבשרו"
    },
    {
      "number": 8,
      "hebrew": "והיה אם־לא יאמינו לך ולא ישמעו לקל האת הראשון והאמינו לקל האת האחרון"
    },
    {
      "number": 9,
      "hebrew": "והיה אם־לא יאמינו גם לשני האתות האלה ולא ישמעון לקלך ולקחת ממימי היאר ושפכת היבשה והיו המים אשר תקח מן־היאר והיו לדם ביבשת"
    },
    {
      "number": 10,
      "hebrew": "ויאמר משה אל־יהוה בי אדני לא איש דברים אנכי גם מתמול גם משלשם גם מאז דברך אל־עבדך כי כבד־פה וכבד לשון אנכי"
    },
    {
      "number": 11,
      "hebrew": "ויאמר יהוה אליו מי שם פה לאדם או מי־ישום אלם או חרש או פקח או עור הלא אנכי יהוה"
    },
    {
      "number": 12,
      "hebrew": "ועתה לך ואנכי אהיה עם־פיך והוריתיך אשר תדבר"
    },
    {
      "number": 13,
      "hebrew": "ויאמר בי אדני שלח־נא ביד־תשלח"
    },
    {
      "number": 14,
      "hebrew": "ויחר־אף יהוה במשה ויאמר הלא אהרן אחיך הלוי ידעתי כי־דבר ידבר הוא וגם הנה־הוא יצא לקראתך וראך ושמח בלבו"
    },
    {
      "number": 15,
      "hebrew": "ודברת אליו ושמת את־הדברים בפיו ואנכי אהיה עם־פיך ועם־פיהו והוריתי אתכם את אשר תעשון"
    },
    {
      "number": 16,
      "hebrew": "ודבר־הוא לך אל־העם והיה הוא יהיה־לך לפה ואתה תהיה־לו לאלהים"
    },
    {
      "number": 17,
      "hebrew": "ואת־המטה הזה תקח בידך אשר תעשה־בו את־האתת"
    },
    {
      "number": 18,
      "hebrew": "וילך משה וישב אל־יתר חתנו ויאמר לו אלכה נא ואשובה אל־אחי אשר־במצרים ואראה העודם חיים ויאמר יתרו למשה לך לשלום"
    },
    {
      "number": 19,
      "hebrew": "ויאמר יהוה אל־משה במדין לך שב מצרים כי־מתו כל־האנשים המבקשים את־נפשך"
    },
    {
      "number": 20,
      "hebrew": "ויקח משה את־אשתו ואת־בניו וירכבם על־החמר וישב ארצה מצרים ויקח משה את־מטה האלהים בידו"
    },
    {
      "number": 21,
      "hebrew": "ויאמר יהוה אל־משה בלכתך לשוב מצרימה ראה כל־המפתים אשר־שמתי בידך ועשיתם לפני פרעה ואני אחזק את־לבו ולא ישלח את־העם"
    },
    {
      "number": 22,
      "hebrew": "ואמרת אל־פרעה כה אמר יהוה בני בכרי ישראל"
    },
    {
      "number": 23,
      "hebrew": "ואמר אליך שלח את־בני ויעבדני ותמאן לשלחו הנה אנכי הרג את־בנך בכרך"
    },
    {
      "number": 24,
      "hebrew": "ויהי בדרך במלון ויפגשהו יהוה ויבקש המיתו"
    },
    {
      "number": 25,
      "hebrew": "ותקח צפרה צר ותכרת את־ערלת בנה ותגע לרגליו ותאמר כי חתן־דמים אתה לי"
    },
    {
      "number": 26,
      "hebrew": "וירף ממנו אז אמרה חתן דמים למולת"
    },
    {
      "number": 27,
      "hebrew": "ויאמר יהוה אל־אהרן לך לקראת משה המדברה וילך ויפגשהו בהר האלהים וישק־לו"
    },
    {
      "number": 28,
      "hebrew": "ויגד משה לאהרן את כל־דברי יהוה אשר שלחו ואת כל־האתת אשר צוהו"
    },
    {
      "number": 29,
      "hebrew": "וילך משה ואהרן ויאספו את־כל־זקני בני ישראל"
    },
    {
      "number": 30,
      "hebrew": "וידבר אהרן את כל־הדברים אשר־דבר יהוה אל־משה ויעש האתת לעיני העם"
    },
    {
      "number": 31,
      "hebrew": "ויאמן העם וישמעו כי־פקד יהוה את־בני ישראל וכי ראה את־ענים ויקדו וישתחוו"
    }
  ]
}