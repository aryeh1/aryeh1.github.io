{
  "book": "Exodus",
  "bookHebrew": "שמות",
  "chapter": 7,
  "verses": [
    {
      "number": 1,
      "hebrew": "ויאמר יהוה אל־משה ראה נתתיך אלהים לפרעה ואהרן אחיך יהיה נביאך"
    },
    {
      "number": 2,
      "hebrew": "אתה תדבר את כל־אשר אצוך ואהרן אחיך ידבר אל־פרעה ושלח את־בני־ישראל מארצו"
    },
    {
      "number": 3,
      "hebrew": "ואני אקשה את־לב פרעה והרביתי את־אתתי ואת־מופתי בארץ מצרים"
    },
    {
      "number": 4,
      "hebrew": "ולא־ישמע אלכם פרעה ונתתי את־ידי במצרים והוצאתי את־צבאתי את־עמי בני־ישראל מארץ מצרים בשפטים גדלים"
    },
    {
      "number": 5,
      "hebrew": "וידעו מצרים כי־אני יהוה בנטתי את־ידי על־מצרים והוצאתי את־בני־ישראל מתוכם"
    },
    {
      "number": 6,
      "hebrew": "ויעש משה ואהרן כאשר צוה יהוה אתם כן עשו"
    },
    {
      "number": 7,
      "hebrew": "ומשה בן־שמנים שנה ואהרן בן־שלש ושמנים שנה בדברם אל־פרעה",
      "parsha": "פ"
    },
    {
      "number": 8,
      "hebrew": "ויאמר יהוה אל־משה ואל־אהרן לאמר"
    },
    {
      "number": 9,
      "hebrew": "כי ידבר אלכם פרעה לאמר תנו לכם מופת ואמרת אל־אהרן קח את־מטך והשלך לפני־פרעה יהי לתנין"
    },
    {
      "number": 10,
      "hebrew": "ויבא משה ואהרן אל־פרעה ויעשו כן כאשר צוה יהוה וישלך אהרן את־מטהו לפני פרעה ולפני עבדיו ויהי לתנין"
    },
    {
      "number": 11,
      "hebrew": "ויקרא גם־פרעה לחכמים ולמכשפים ויעשו גם־הם חרטמי מצרים בלהטיהם כן"
    },
    {
      "number": 12,
      "hebrew": "וישליכו איש מטהו ויהיו לתנינם ויבלע מטה־אהרן את־מטתם"
    },
    {
      "number": 13,
      "hebrew": "ויחזק לב פרעה ולא שמע אלהם כאשר דבר יהוה",
      "parsha": "ס"
    },
    {
      "number": 14,
      "hebrew": "ויאמר יהוה אל־משה כבד לב פרעה מאן לשלח העם"
    },
    {
      "number": 15,
      "hebrew": "לך אל־פרעה בבקר הנה יצא המימה ונצבת לקראתו על־שפת היאר והמטה אשר־נהפך לנחש תקח בידך"
    },
    {
      "number": 16,
      "hebrew": "ואמרת אליו יהוה אלהי העברים שלחני אליך לאמר שלח את־עמי ויעבדני במדבר והנה לא־שמעת עד־כה"
    },
    {
      "number": 17,
      "hebrew": "כה אמר יהוה בזאת תדע כי אני יהוה הנה אנכי מכה במטה אשר־בידי על־המים אשר ביאר ונהפכו לדם"
    },
    {
      "number": 18,
      "hebrew": "והדגה אשר־ביאר תמות ובאש היאר ונלאו מצרים לשתות מים מן־היאר",
      "parsha": "ס"
    },
    {
      "number": 19,
      "hebrew": "ויאמר יהוה אל־משה אמר אל־אהרן קח מטך ונטה־ידך על־מימי מצרים על־נהרתם על־יאריהם ועל־אגמיהם ועל כל־מקוה מימיהם ויהיו־דם והיה דם בכל־ארץ מצרים ובעצים ובאבנים"
    },
    {
      "number": 20,
      "hebrew": "ויעשו־כן משה ואהרן כאשר צוה יהוה וירם במטה ויך את־המים אשר ביאר לעיני פרעה ולעיני עבדיו ויהפכו כל־המים אשר־ביאר לדם"
    },
    {
      "number": 21,
      "hebrew": "והדגה אשר־ביאר מתה ויבאש היאר ולא־יכלו מצרים לשתות מים מן־היאר ויהי הדם בכל־ארץ מצרים"
    },
    {
      "number": 22,
      "hebrew": "ויעשו־כן חרטמי מצרים בלטיהם ויחזק לב־פרעה ולא־שמע אלהם כאשר דבר יהוה"
    },
    {
      "number": 23,
      "hebrew": "ויפן פרעה ויבא אל־ביתו ולא־שת לבו גם־לזאת"
    },
    {
      "number": 24,
      "hebrew": "ויחפרו כל־מצרים סביבת היאר מים לשתות כי לא יכלו לשתת ממימי היאר"
    },
    {
      "number": 25,
      "hebrew": "וימלא שבעת ימים אחרי הכות־יהוה את־היאר",
      "parsha": "פ"
    },
    {
      "number": 26,
      "hebrew": "ויאמר יהוה אל־משה בא אל־פרעה ואמרת אליו כה אמר יהוה שלח את־עמי ויעבדני"
    },
    {
      "number": 27,
      "hebrew": "ואם־מאן אתה לשלח הנה אנכי נגף את־כל־גבולך בצפרדעים"
    },
    {
      "number": 28,
      "hebrew": "ושרץ היאר צפרדעים ועלו ובאו בביתך ובחדר משכבך ועל־מטתך ובבית עבדיך ובעמך ובתנוריך ובמשארותיך"
    },
    {
      "number": 29,
      "hebrew": "ובכה ובעמך ובכל־עבדיך יעלו הצפרדעים"
    }
  ]
}