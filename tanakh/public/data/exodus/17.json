{
  "book": "Exodus",
  "bookHebrew": "שמות",
  "chapter": 17,
  "verses": [
    {
      "number": 1,
      "hebrew": "ויסעו כל־עדת בני־ישראל ממדבר־סין למסעיהם על־פי יהוה ויחנו ברפידים ואין מים לשתת העם"
    },
    {
      "number": 2,
      "hebrew": "וירב העם עם־משה ויאמרו תנו־לנו מים ונשתה ויאמר להם משה מה־תריבון עמדי מה־תנסון את־יהוה"
    },
    {
      "number": 3,
      "hebrew": "ויצמא שם העם למים וילן העם על־משה ויאמר למה זה העליתנו ממצרים להמית אתי ואת־בני ואת־מקני בצמא"
    },
    {
      "number": 4,
      "hebrew": "ויצעק משה אל־יהוה לאמר מה אעשה לעם הזה עוד מעט וסקלני"
    },
    {
      "number": 5,
      "hebrew": "ויאמר יהוה אל־משה עבר לפני העם וקח אתך מזקני ישראל ומטך אשר הכית בו את־היאר קח בידך והלכת"
    },
    {
      "number": 6,
      "hebrew": "הנני עמד לפניך שם על־הצור בחרב והכית בצור ויצאו ממנו מים ושתה העם ויעש כן משה לעיני זקני ישראל"
    },
    {
      "number": 7,
      "hebrew": "ויקרא שם המקום מסה ומריבה על־ריב בני ישראל ועל נסתם את־יהוה לאמר היש יהוה בקרבנו אם־אין",
      "parsha": "פ"
    },
    {
      "number": 8,
      "hebrew": "ויבא עמלק וילחם עם־ישראל ברפידם"
    },
    {
      "number": 9,
      "hebrew": "ויאמר משה אל־יהושע בחר־לנו אנשים וצא הלחם בעמלק מחר אנכי נצב על־ראש הגבעה ומטה האלהים בידי"
    },
    {
      "number": 10,
      "hebrew": "ויעש יהושע כאשר אמר־לו משה להלחם בעמלק ומשה אהרן וחור עלו ראש הגבעה"
    },
    {
      "number": 11,
      "hebrew": "והיה כאשר ירים משה ידו וגבר ישראל וכאשר יניח ידו וגבר עמלק"
    },
    {
      "number": 12,
      "hebrew": "וידי משה כבדים ויקחו־אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד־בא השמש"
    },
    {
      "number": 13,
      "hebrew": "ויחלש יהושע את־עמלק ואת־עמו לפי־חרב",
      "parsha": "פ"
    },
    {
      "number": 14,
      "hebrew": "ויאמר יהוה אל־משה כתב זאת זכרון בספר ושים באזני יהושע כי־מחה אמחה את־זכר עמלק מתחת השמים"
    },
    {
      "number": 15,
      "hebrew": "ויבן משה מזבח ויקרא שמו יהוה נסי"
    },
    {
      "number": 16,
      "hebrew": "ויאמר כי־יד על־כס יה מלחמה ליהוה בעמלק מדר דר",
      "parsha": "פ"
    }
  ]
}