{
  "book": "Exodus",
  "bookHebrew": "שמות",
  "chapter": 18,
  "verses": [
    {
      "number": 1,
      "hebrew": "וישמע יתרו כהן מדין חתן משה את כל־אשר עשה אלהים למשה ולישראל עמו כי־הוציא יהוה את־ישראל ממצרים"
    },
    {
      "number": 2,
      "hebrew": "ויקח יתרו חתן משה את־צפרה אשת משה אחר שלוחיה"
    },
    {
      "number": 3,
      "hebrew": "ואת שני בניה אשר שם האחד גרשם כי אמר גר הייתי בארץ נכריה"
    },
    {
      "number": 4,
      "hebrew": "ושם האחד אליעזר כי־אלהי אבי בעזרי ויצלני מחרב פרעה"
    },
    {
      "number": 5,
      "hebrew": "ויבא יתרו חתן משה ובניו ואשתו אל־משה אל־המדבר אשר־הוא חנה שם הר האלהים"
    },
    {
      "number": 6,
      "hebrew": "ויאמר אל־משה אני חתנך יתרו בא אליך ואשתך ושני בניה עמה"
    },
    {
      "number": 7,
      "hebrew": "ויצא משה לקראת חתנו וישתחו וישק־לו וישאלו איש־לרעהו לשלום ויבאו האהלה"
    },
    {
      "number": 8,
      "hebrew": "ויספר משה לחתנו את כל־אשר עשה יהוה לפרעה ולמצרים על אודת ישראל את כל־התלאה אשר מצאתם בדרך ויצלם יהוה"
    },
    {
      "number": 9,
      "hebrew": "ויחד יתרו על כל־הטובה אשר־עשה יהוה לישראל אשר הצילו מיד מצרים"
    },
    {
      "number": 10,
      "hebrew": "ויאמר יתרו ברוך יהוה אשר הציל אתכם מיד מצרים ומיד פרעה אשר הציל את־העם מתחת יד־מצרים"
    },
    {
      "number": 11,
      "hebrew": "עתה ידעתי כי־גדול יהוה מכל־האלהים כי בדבר אשר זדו עליהם"
    },
    {
      "number": 12,
      "hebrew": "ויקח יתרו חתן משה עלה וזבחים לאלהים ויבא אהרן וכל זקני ישראל לאכל־לחם עם־חתן משה לפני האלהים"
    },
    {
      "number": 13,
      "hebrew": "ויהי ממחרת וישב משה לשפט את־העם ויעמד העם על־משה מן־הבקר עד־הערב"
    },
    {
      "number": 14,
      "hebrew": "וירא חתן משה את כל־אשר־הוא עשה לעם ויאמר מה־הדבר הזה אשר אתה עשה לעם מדוע אתה יושב לבדך וכל־העם נצב עליך מן־בקר עד־ערב"
    },
    {
      "number": 15,
      "hebrew": "ויאמר משה לחתנו כי־יבא אלי העם לדרש אלהים"
    },
    {
      "number": 16,
      "hebrew": "כי־יהיה להם דבר בא אלי ושפטתי בין איש ובין רעהו והודעתי את־חקי האלהים ואת־תורתיו"
    },
    {
      "number": 17,
      "hebrew": "ויאמר חתן משה אליו לא־טוב הדבר אשר אתה עשה"
    },
    {
      "number": 18,
      "hebrew": "נבל תבל גם־אתה גם־העם הזה אשר עמך כי־כבד ממך הדבר לא־תוכל עשהו לבדך"
    },
    {
      "number": 19,
      "hebrew": "עתה שמע בקלי איעצך ויהי אלהים עמך היה אתה לעם מול האלהים והבאת אתה את־הדברים אל־האלהים"
    },
    {
      "number": 20,
      "hebrew": "והזהרתה אתהם את־החקים ואת־התורת והודעת להם את־הדרך ילכו בה ואת־המעשה אשר יעשון"
    },
    {
      "number": 21,
      "hebrew": "ואתה תחזה מכל־העם אנשי־חיל יראי אלהים אנשי אמת שנאי בצע ושמת עלהם שרי אלפים שרי מאות שרי חמשים ושרי עשרת"
    },
    {
      "number": 22,
      "hebrew": "ושפטו את־העם בכל־עת והיה כל־הדבר הגדל יביאו אליך וכל־הדבר הקטן ישפטו־הם והקל מעליך ונשאו אתך"
    },
    {
      "number": 23,
      "hebrew": "אם את־הדבר הזה תעשה וצוך אלהים ויכלת עמד וגם כל־העם הזה על־מקמו יבא בשלום"
    },
    {
      "number": 24,
      "hebrew": "וישמע משה לקול חתנו ויעש כל אשר אמר"
    },
    {
      "number": 25,
      "hebrew": "ויבחר משה אנשי־חיל מכל־ישראל ויתן אתם ראשים על־העם שרי אלפים שרי מאות שרי חמשים ושרי עשרת"
    },
    {
      "number": 26,
      "hebrew": "ושפטו את־העם בכל־עת את־הדבר הקשה יביאון אל־משה וכל־הדבר הקטן ישפוטו הם"
    },
    {
      "number": 27,
      "hebrew": "וישלח משה את־חתנו וילך לו אל־ארצו"
    }
  ]
}