{
  "book": "Exodus",
  "bookHebrew": "שמות",
  "chapter": 22,
  "verses": [
    {
      "number": 1,
      "hebrew": "אם־במחתרת ימצא הגנב והכה ומת אין לו דמים"
    },
    {
      "number": 2,
      "hebrew": "אם־זרחה השמש עליו דמים לו שלם ישלם אם־אין לו ונמכר בגנבתו"
    },
    {
      "number": 3,
      "hebrew": "אם־המצא תמצא בידו הגנבה משור עד־חמור עד־שה חיים שנים ישלם",
      "parsha": "ס"
    },
    {
      "number": 4,
      "hebrew": "כי יבער־איש שדה או־כרם ושלח את־בעירה [בעירו] ובער בשדה אחר מיטב שדהו ומיטב כרמו ישלם",
      "parsha": "ס"
    },
    {
      "number": 5,
      "hebrew": "כי־תצא אש ומצאה קצים ונאכל גדיש או הקמה או השדה שלם ישלם המבער את־הבערה",
      "parsha": "ס"
    },
    {
      "number": 6,
      "hebrew": "כי־יתן איש אל־רעהו כסף או־כלים לשמר וגנב מבית האיש אם־ימצא הגנב ישלם שנים"
    },
    {
      "number": 7,
      "hebrew": "אם־לא ימצא הגנב ונקרב בעל־הבית אל־האלהים אם־לא שלח ידו במלאכת רעהו"
    },
    {
      "number": 8,
      "hebrew": "על־כל־דבר־פשע על־שור על־חמור על־שה על־שלמה על־כל־אבדה אשר יאמר כי־הוא זה עד האלהים יבא דבר־שניהם אשר ירשיען אלהים ישלם שנים לרעהו",
      "parsha": "ס"
    },
    {
      "number": 9,
      "hebrew": "כי־יתן איש אל־רעהו חמור או־שור או־שה וכל־בהמה לשמר ומת או־נשבר או־נשבה אין ראה"
    },
    {
      "number": 10,
      "hebrew": "שבעת יהוה תהיה בין שניהם אם־לא שלח ידו במלאכת רעהו ולקח בעליו ולא ישלם"
    },
    {
      "number": 11,
      "hebrew": "ואם־גנב יגנב מעמו ישלם לבעליו"
    },
    {
      "number": 12,
      "hebrew": "אם־טרף יטרף יבאהו עד הטרפה לא ישלם",
      "parsha": "פ"
    },
    {
      "number": 13,
      "hebrew": "וכי־ישאל איש מעם רעהו ונשבר או־מת בעליו אין־עמו שלם ישלם"
    },
    {
      "number": 14,
      "hebrew": "אם־בעליו עמו לא ישלם אם־שכיר הוא בא בשכרו",
      "parsha": "ס"
    },
    {
      "number": 15,
      "hebrew": "וכי־יפתה איש בתולה אשר לא־ארשה ושכב עמה מהר ימהרנה לו לאשה"
    },
    {
      "number": 16,
      "hebrew": "אם־מאן ימאן אביה לתתה לו כסף ישקל כמהר הבתולת",
      "parsha": "ס"
    },
    {
      "number": 17,
      "hebrew": "מכשפה לא תחיה"
    },
    {
      "number": 18,
      "hebrew": "כל־שכב עם־בהמה מות יומת",
      "parsha": "ס"
    },
    {
      "number": 19,
      "hebrew": "זבח לאלהים יחרם בלתי ליהוה לבדו"
    },
    {
      "number": 20,
      "hebrew": "וגר לא־תונה ולא תלחצנו כי־גרים הייתם בארץ מצרים"
    },
    {
      "number": 21,
      "hebrew": "כל־אלמנה ויתום לא תענון"
    },
    {
      "number": 22,
      "hebrew": "אם־ענה תענה אתו כי אם־צעק יצעק אלי שמע אשמע צעקתו"
    },
    {
      "number": 23,
      "hebrew": "וחרה אפי והרגתי אתכם בחרב והיו נשיכם אלמנות ובניכם יתמים",
      "parsha": "פ"
    },
    {
      "number": 24,
      "hebrew": "אם־כסף תלוה את־עמי את־העני עמך לא־תהיה לו כנשה לא־תשימון עליו נשך"
    },
    {
      "number": 25,
      "hebrew": "אם־חבל תחבל שלמת רעך עד־בא השמש תשיבנו לו"
    },
    {
      "number": 26,
      "hebrew": "כי הוא כסותה [כסותו] לבדה הוא שמלתו לערו במה ישכב והיה כי־יצעק אלי ושמעתי כי־חנון אני",
      "parsha": "ס"
    },
    {
      "number": 27,
      "hebrew": "אלהים לא תקלל ונשיא בעמך לא תאר"
    },
    {
      "number": 28,
      "hebrew": "מלאתך ודמעך לא תאחר בכור בניך תתן־לי"
    },
    {
      "number": 29,
      "hebrew": "כן־תעשה לשרך לצאנך שבעת ימים יהיה עם־אמו ביום השמיני תתנו־לי"
    },
    {
      "number": 30,
      "hebrew": "ואנשי־קדש תהיון לי ובשר בשדה טרפה לא תאכלו לכלב תשלכון אתו",
      "parsha": "ס"
    }
  ]
}