{
  "book": "Exodus",
  "bookHebrew": "שמות",
  "chapter": 20,
  "verses": [
    {
      "number": 1,
      "hebrew": "וידבר אלהים את כל־הדברים האלה לאמר"
    },
    {
      "number": 2,
      "hebrew": "אנכי יהוה אלהיך אשר הוצאתיך מארץ מצרים מבית עבדים"
    },
    {
      "number": 3,
      "hebrew": "לא יהיה־לך אלהים אחרים על־פני"
    },
    {
      "number": 4,
      "hebrew": "לא תעשה־לך פסל וכל־תמונה אשר בשמים ממעל ואשר בארץ מתחת ואשר במים מתחת לארץ"
    },
    {
      "number": 5,
      "hebrew": "לא־תשתחוה להם ולא תעבדם כי אנכי יהוה אלהיך אל קנא פקד עון אבת על־בנים על־שלשים ועל־רבעים לשנאי"
    },
    {
      "number": 6,
      "hebrew": "ועשה חסד לאלפים לאהבי ולשמרי מצותי"
    },
    {
      "number": 7,
      "hebrew": "לא תשא את־שם־יהוה אלהיך לשוא כי לא ינקה יהוה את אשר־ישא את־שמו לשוא"
    },
    {
      "number": 8,
      "hebrew": "זכור את־יום השבת לקדשו"
    },
    {
      "number": 9,
      "hebrew": "ששת ימים תעבד ועשית כל־מלאכתך"
    },
    {
      "number": 10,
      "hebrew": "ויום השביעי שבת ליהוה אלהיך לא־תעשה כל־מלאכה אתה ובנך־ובתך עבדך ואמתך ובהמתך וגרך אשר בשעריך"
    },
    {
      "number": 11,
      "hebrew": "כי ששת־ימים עשה יהוה את־השמים ואת־הארץ את־הים ואת־כל־אשר־בם וינח ביום השביעי על־כן ברך יהוה את־יום השבת ויקדשהו"
    },
    {
      "number": 12,
      "hebrew": "כבד את־אביך ואת־אמך למען יארכון ימיך על האדמה אשר־יהוה אלהיך נתן לך"
    },
    {
      "number": 13,
      "hebrew": "לא תרצח לא תנאף לא תגנב לא־תענה ברעך עד שקר"
    },
    {
      "number": 14,
      "hebrew": "לא תחמד בית רעך לא־תחמד אשת רעך ועבדו ואמתו ושורו וחמרו וכל אשר לרעך"
    },
    {
      "number": 15,
      "hebrew": "וכל־העם ראים את־הקולת ואת־הלפידם ואת קול השפר ואת־ההר עשן וירא העם וינעו ויעמדו מרחק"
    },
    {
      "number": 16,
      "hebrew": "ויאמרו אל־משה דבר־אתה עמנו ונשמעה ואל־ידבר עמנו אלהים פן־נמות"
    },
    {
      "number": 17,
      "hebrew": "ויאמר משה אל־העם אל־תיראו כי לבעבור נסות אתכם בא האלהים ובעבור תהיה יראתו על־פניכם לבלתי תחטאו"
    },
    {
      "number": 18,
      "hebrew": "ויעמד העם מרחק ומשה נגש אל־הערפל אשר־שם האלהים"
    },
    {
      "number": 19,
      "hebrew": "ויאמר יהוה אל־משה כה תאמר אל־בני ישראל אתם ראיתם כי מן־השמים דברתי עמכם"
    },
    {
      "number": 20,
      "hebrew": "לא תעשון אתי אלהי כסף ואלהי זהב לא תעשו לכם"
    },
    {
      "number": 21,
      "hebrew": "מזבח אדמה תעשה־לי וזבחת עליו את־עלתיך ואת־שלמיך את־צאנך ואת־בקרך בכל־המקום אשר אזכיר את־שמי אבוא אליך וברכתיך"
    },
    {
      "number": 22,
      "hebrew": "ואם־מזבח אבנים תעשה־לי לא־תבנה אתהן גזית כי חרבך הנפת עליה ותחללה"
    },
    {
      "number": 23,
      "hebrew": "ולא־תעלה במעלת על־מזבחי אשר לא־תגלה ערותך עליו"
    }
  ]
}