{
  "book": "Exodus",
  "bookHebrew": "שמות",
  "chapter": 40,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "ביום־החדש הראשון באחד לחדש תקים את־משכן אהל מועד"
    },
    {
      "number": 3,
      "hebrew": "ושמת שם את ארון העדות וסכת על־הארן את־הפרכת"
    },
    {
      "number": 4,
      "hebrew": "והבאת את־השלחן וערכת את־ערכו והבאת את־המנרה והעלית את־נרתיה"
    },
    {
      "number": 5,
      "hebrew": "ונתתה את־מזבח הזהב לקטרת לפני ארון העדת ושמת את־מסך הפתח למשכן"
    },
    {
      "number": 6,
      "hebrew": "ונתתה את מזבח העלה לפני פתח משכן אהל־מועד"
    },
    {
      "number": 7,
      "hebrew": "ונתת את־הכיר בין־אהל מועד ובין המזבח ונתת שם מים"
    },
    {
      "number": 8,
      "hebrew": "ושמת את־החצר סביב ונתת את־מסך שער החצר"
    },
    {
      "number": 9,
      "hebrew": "ולקחת את־שמן המשחה ומשחת את־המשכן ואת־כל־אשר־בו וקדשת אתו ואת־כל־כליו והיה קדש"
    },
    {
      "number": 10,
      "hebrew": "ומשחת את־מזבח העלה ואת־כל־כליו וקדשת את־המזבח והיה המזבח קדש קדשים"
    },
    {
      "number": 11,
      "hebrew": "ומשחת את־הכיר ואת־כנו וקדשת אתו"
    },
    {
      "number": 12,
      "hebrew": "והקרבת את־אהרן ואת־בניו אל־פתח אהל מועד ורחצת אתם במים"
    },
    {
      "number": 13,
      "hebrew": "והלבשת את־אהרן את בגדי הקדש ומשחת אתו וקדשת אתו וכהן לי"
    },
    {
      "number": 14,
      "hebrew": "ואת־בניו תקריב והלבשת אתם כתנת"
    },
    {
      "number": 15,
      "hebrew": "ומשחת אתם כאשר משחת את־אביהם וכהנו לי והיתה להית להם משחתם לכהנת עולם לדרתם"
    },
    {
      "number": 16,
      "hebrew": "ויעש משה ככל אשר צוה יהוה אתו כן עשה",
      "parsha": "ס"
    },
    {
      "number": 17,
      "hebrew": "ויהי בחדש הראשון בשנה השנית באחד לחדש הוקם המשכן"
    },
    {
      "number": 18,
      "hebrew": "ויקם משה את־המשכן ויתן את־אדניו וישם את־קרשיו ויתן את־בריחיו ויקם את־עמודיו"
    },
    {
      "number": 19,
      "hebrew": "ויפרש את־האהל על־המשכן וישם את־מכסה האהל עליו מלמעלה כאשר צוה יהוה את־משה",
      "parsha": "ס"
    },
    {
      "number": 20,
      "hebrew": "ויקח ויתן את־העדת אל־הארן וישם את־הבדים על־הארן ויתן את־הכפרת על־הארן מלמעלה"
    },
    {
      "number": 21,
      "hebrew": "ויבא את־הארן אל־המשכן וישם את פרכת המסך ויסך על ארון העדות כאשר צוה יהוה את־משה",
      "parsha": "ס"
    },
    {
      "number": 22,
      "hebrew": "ויתן את־השלחן באהל מועד על ירך המשכן צפנה מחוץ לפרכת"
    },
    {
      "number": 23,
      "hebrew": "ויערך עליו ערך לחם לפני יהוה כאשר צוה יהוה את־משה",
      "parsha": "ס"
    },
    {
      "number": 24,
      "hebrew": "וישם את־המנרה באהל מועד נכח השלחן על ירך המשכן נגבה"
    },
    {
      "number": 25,
      "hebrew": "ויעל הנרת לפני יהוה כאשר צוה יהוה את־משה",
      "parsha": "ס"
    },
    {
      "number": 26,
      "hebrew": "וישם את־מזבח הזהב באהל מועד לפני הפרכת"
    },
    {
      "number": 27,
      "hebrew": "ויקטר עליו קטרת סמים כאשר צוה יהוה את־משה",
      "parsha": "ס"
    },
    {
      "number": 28,
      "hebrew": "וישם את־מסך הפתח למשכן"
    },
    {
      "number": 29,
      "hebrew": "ואת מזבח העלה שם פתח משכן אהל־מועד ויעל עליו את־העלה ואת־המנחה כאשר צוה יהוה את־משה",
      "parsha": "ס"
    },
    {
      "number": 30,
      "hebrew": "וישם את־הכיר בין־אהל מועד ובין המזבח ויתן שמה מים לרחצה"
    },
    {
      "number": 31,
      "hebrew": "ורחצו ממנו משה ואהרן ובניו את־ידיהם ואת־רגליהם"
    },
    {
      "number": 32,
      "hebrew": "בבאם אל־אהל מועד ובקרבתם אל־המזבח ירחצו כאשר צוה יהוה את־משה",
      "parsha": "ס"
    },
    {
      "number": 33,
      "hebrew": "ויקם את־החצר סביב למשכן ולמזבח ויתן את־מסך שער החצר ויכל משה את־המלאכה",
      "parsha": "פ"
    },
    {
      "number": 34,
      "hebrew": "ויכס הענן את־אהל מועד וכבוד יהוה מלא את־המשכן"
    },
    {
      "number": 35,
      "hebrew": "ולא־יכל משה לבוא אל־אהל מועד כי־שכן עליו הענן וכבוד יהוה מלא את־המשכן"
    },
    {
      "number": 36,
      "hebrew": "ובהעלות הענן מעל המשכן יסעו בני ישראל בכל מסעיהם"
    },
    {
      "number": 37,
      "hebrew": "ואם־לא יעלה הענן ולא יסעו עד־יום העלתו"
    },
    {
      "number": 38,
      "hebrew": "כי ענן יהוה על־המשכן יומם ואש תהיה לילה בו לעיני כל־בית־ישראל בכל־מסעיהם"
    }
  ]
}