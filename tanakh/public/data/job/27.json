{
  "book": "Job",
  "bookHebrew": "איוב",
  "chapter": 27,
  "verses": [
    {
      "number": 1,
      "hebrew": "ויסף איוב שאת משלו ויאמר"
    },
    {
      "number": 2,
      "hebrew": "חי־אל הסיר משפטי ושדי המר נפשי"
    },
    {
      "number": 3,
      "hebrew": "כי־כל־עוד נשמתי בי ורוח אלוה באפי"
    },
    {
      "number": 4,
      "hebrew": "אם־תדברנה שפתי עולה ולשוני אם־יהגה רמיה"
    },
    {
      "number": 5,
      "hebrew": "חלילה לי אם־אצדיק אתכם עד־אגוע לא־אסיר תמתי ממני"
    },
    {
      "number": 6,
      "hebrew": "בצדקתי החזקתי ולא ארפה לא־יחרף לבבי מימי"
    },
    {
      "number": 7,
      "hebrew": "יהי כרשע איבי ומתקוממי כעול"
    },
    {
      "number": 8,
      "hebrew": "כי מה־תקות חנף כי יבצע כי ישל אלוה נפשו"
    },
    {
      "number": 9,
      "hebrew": "הצעקתו ישמע אל כי־תבוא עליו צרה"
    },
    {
      "number": 10,
      "hebrew": "אם־על־שדי יתענג יקרא אלוה בכל־עת"
    },
    {
      "number": 11,
      "hebrew": "אורה אתכם ביד־אל אשר עם־שדי לא אכחד"
    },
    {
      "number": 12,
      "hebrew": "הן־אתם כלכם חזיתם ולמה־זה הבל תהבלו"
    },
    {
      "number": 13,
      "hebrew": "זה חלק־אדם רשע עם־אל ונחלת עריצים משדי יקחו"
    },
    {
      "number": 14,
      "hebrew": "אם־ירבו בניו למו־חרב וצאצאיו לא ישבעו־לחם"
    },
    {
      "number": 15,
      "hebrew": "שרידו [שרידיו] במות יקברו ואלמנתיו לא תבכינה"
    },
    {
      "number": 16,
      "hebrew": "אם־יצבר כעפר כסף וכחמר יכין מלבוש"
    },
    {
      "number": 17,
      "hebrew": "יכין וצדיק ילבש וכסף נקי יחלק"
    },
    {
      "number": 18,
      "hebrew": "בנה כעש ביתו וכסכה עשה נצר"
    },
    {
      "number": 19,
      "hebrew": "עשיר ישכב ולא יאסף עיניו פקח ואיננו"
    },
    {
      "number": 20,
      "hebrew": "תשיגהו כמים בלהות לילה גנבתו סופה"
    },
    {
      "number": 21,
      "hebrew": "ישאהו קדים וילך וישערהו ממקמו"
    },
    {
      "number": 22,
      "hebrew": "וישלך עליו ולא יחמל מידו ברוח יברח"
    },
    {
      "number": 23,
      "hebrew": "ישפק עלימו כפימו וישרק עליו ממקמו"
    }
  ]
}