{
  "book": "Job",
  "bookHebrew": "איוב",
  "chapter": 10,
  "verses": [
    {
      "number": 1,
      "hebrew": "נקטה נפשי בחיי אעזבה עלי שיחי אדברה במר נפשי"
    },
    {
      "number": 2,
      "hebrew": "אמר אל־אלוה אל־תרשיעני הודיעני על מה־תריבני"
    },
    {
      "number": 3,
      "hebrew": "הטוב לך כי־תעשק כי־תמאס יגיע כפיך ועל־עצת רשעים הופעת"
    },
    {
      "number": 4,
      "hebrew": "העיני בשר לך אם־כראות אנוש תראה"
    },
    {
      "number": 5,
      "hebrew": "הכימי אנוש ימיך אם־שנותיך כימי גבר"
    },
    {
      "number": 6,
      "hebrew": "כי־תבקש לעוני ולחטאתי תדרוש"
    },
    {
      "number": 7,
      "hebrew": "על־דעתך כי־לא ארשע ואין מידך מציל"
    },
    {
      "number": 8,
      "hebrew": "ידיך עצבוני ויעשוני יחד סביב ותבלעני"
    },
    {
      "number": 9,
      "hebrew": "זכר־נא כי־כחמר עשיתני ואל־עפר תשיבני"
    },
    {
      "number": 10,
      "hebrew": "הלא כחלב תתיכני וכגבנה תקפיאני"
    },
    {
      "number": 11,
      "hebrew": "עור ובשר תלבישני ובעצמות וגידים תסככני"
    },
    {
      "number": 12,
      "hebrew": "חיים וחסד עשית עמדי ופקדתך שמרה רוחי"
    },
    {
      "number": 13,
      "hebrew": "ואלה צפנת בלבבך ידעתי כי־זאת עמך"
    },
    {
      "number": 14,
      "hebrew": "אם־חטאתי ושמרתני ומעוני לא תנקני"
    },
    {
      "number": 15,
      "hebrew": "אם־רשעתי אללי לי וצדקתי לא־אשא ראשי שבע קלון וראה עניי"
    },
    {
      "number": 16,
      "hebrew": "ויגאה כשחל תצודני ותשב תתפלא־בי"
    },
    {
      "number": 17,
      "hebrew": "תחדש עדיך נגדי ותרב כעשך עמדי חליפות וצבא עמי"
    },
    {
      "number": 18,
      "hebrew": "ולמה מרחם הצאתני אגוע ועין לא־תראני"
    },
    {
      "number": 19,
      "hebrew": "כאשר לא־הייתי אהיה מבטן לקבר אובל"
    },
    {
      "number": 20,
      "hebrew": "הלא־מעט ימי יחדל [וחדל] ישית [ושית] ממני ואבליגה מעט"
    },
    {
      "number": 21,
      "hebrew": "בטרם אלך ולא אשוב אל־ארץ חשך וצלמות"
    },
    {
      "number": 22,
      "hebrew": "ארץ עיפתה כמו אפל צלמות ולא סדרים ותפע כמו־אפל",
      "parsha": "פ"
    }
  ]
}