{
  "book": "Job",
  "bookHebrew": "איוב",
  "chapter": 1,
  "verses": [
    {
      "number": 1,
      "hebrew": "איש היה בארץ־עוץ איוב שמו והיה האיש ההוא תם וישר וירא אלהים וסר מרע"
    },
    {
      "number": 2,
      "hebrew": "ויולדו לו שבעה בנים ושלוש בנות"
    },
    {
      "number": 3,
      "hebrew": "ויהי מקנהו שבעת אלפי־צאן ושלשת אלפי גמלים וחמש מאות צמד־בקר וחמש מאות אתונות ועבדה רבה מאד ויהי האיש ההוא גדול מכל־בני־קדם"
    },
    {
      "number": 4,
      "hebrew": "והלכו בניו ועשו משתה בית איש יומו ושלחו וקראו לשלשת אחיתיהם [אחיותיהם] לאכל ולשתות עמהם"
    },
    {
      "number": 5,
      "hebrew": "ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשה איוב כל־הימים",
      "parsha": "פ"
    },
    {
      "number": 6,
      "hebrew": "ויהי היום ויבאו בני האלהים להתיצב על־יהוה ויבוא גם־השטן בתוכם"
    },
    {
      "number": 7,
      "hebrew": "ויאמר יהוה אל־השטן מאין תבא ויען השטן את־יהוה ויאמר משוט בארץ ומהתהלך בה"
    },
    {
      "number": 8,
      "hebrew": "ויאמר יהוה אל־השטן השמת לבך על־עבדי איוב כי אין כמהו בארץ איש תם וישר ירא אלהים וסר מרע"
    },
    {
      "number": 9,
      "hebrew": "ויען השטן את־יהוה ויאמר החנם ירא איוב אלהים"
    },
    {
      "number": 10,
      "hebrew": "הלא־את [אתה] שכת בעדו ובעד־ביתו ובעד כל־אשר־לו מסביב מעשה ידיו ברכת ומקנהו פרץ בארץ"
    },
    {
      "number": 11,
      "hebrew": "ואולם שלח־נא ידך וגע בכל־אשר־לו אם־לא על־פניך יברכך"
    },
    {
      "number": 12,
      "hebrew": "ויאמר יהוה אל־השטן הנה כל־אשר־לו בידך רק אליו אל־תשלח ידך ויצא השטן מעם פני יהוה"
    },
    {
      "number": 13,
      "hebrew": "ויהי היום ובניו ובנתיו אכלים ושתים יין בבית אחיהם הבכור"
    },
    {
      "number": 14,
      "hebrew": "ומלאך בא אל־איוב ויאמר הבקר היו חרשות והאתנות רעות על־ידיהם"
    },
    {
      "number": 15,
      "hebrew": "ותפל שבא ותקחם ואת־הנערים הכו לפי־חרב ואמלטה רק־אני לבדי להגיד לך"
    },
    {
      "number": 16,
      "hebrew": "עוד זה מדבר וזה בא ויאמר אש אלהים נפלה מן־השמים ותבער בצאן ובנערים ותאכלם ואמלטה רק־אני לבדי להגיד לך"
    },
    {
      "number": 17,
      "hebrew": "עוד זה מדבר וזה בא ויאמר כשדים שמו שלשה ראשים ויפשטו על־הגמלים ויקחום ואת־הנערים הכו לפי־חרב ואמלטה רק־אני לבדי להגיד לך"
    },
    {
      "number": 18,
      "hebrew": "עד זה מדבר וזה בא ויאמר בניך ובנותיך אכלים ושתים יין בבית אחיהם הבכור"
    },
    {
      "number": 19,
      "hebrew": "והנה רוח גדולה באה מעבר המדבר ויגע בארבע פנות הבית ויפל על־הנערים וימותו ואמלטה רק־אני לבדי להגיד לך"
    },
    {
      "number": 20,
      "hebrew": "ויקם איוב ויקרע את־מעלו ויגז את־ראשו ויפל ארצה וישתחו"
    },
    {
      "number": 21,
      "hebrew": "ויאמר ערם יצתי [יצאתי] מבטן אמי וערם אשוב שמה יהוה נתן ויהוה לקח יהי שם יהוה מברך"
    },
    {
      "number": 22,
      "hebrew": "בכל־זאת לא־חטא איוב ולא־נתן תפלה לאלהים",
      "parsha": "פ"
    }
  ]
}