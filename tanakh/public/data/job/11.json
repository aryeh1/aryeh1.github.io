{
  "book": "Job",
  "bookHebrew": "איוב",
  "chapter": 11,
  "verses": [
    {
      "number": 1,
      "hebrew": "ויען צפר הנעמתי ויאמר"
    },
    {
      "number": 2,
      "hebrew": "הרב דברים לא יענה ואם־איש שפתים יצדק"
    },
    {
      "number": 3,
      "hebrew": "בדיך מתים יחרישו ותלעג ואין מכלם"
    },
    {
      "number": 4,
      "hebrew": "ותאמר זך לקחי ובר הייתי בעיניך"
    },
    {
      "number": 5,
      "hebrew": "ואולם מי־יתן אלוה דבר ויפתח שפתיו עמך"
    },
    {
      "number": 6,
      "hebrew": "ויגד־לך תעלמות חכמה כי־כפלים לתושיה ודע כי־ישה לך אלוה מעונך"
    },
    {
      "number": 7,
      "hebrew": "החקר אלוה תמצא אם עד־תכלית שדי תמצא"
    },
    {
      "number": 8,
      "hebrew": "גבהי שמים מה־תפעל עמקה משאול מה־תדע"
    },
    {
      "number": 9,
      "hebrew": "ארכה מארץ מדה ורחבה מני־ים"
    },
    {
      "number": 10,
      "hebrew": "אם־יחלף ויסגיר ויקהיל ומי ישיבנו"
    },
    {
      "number": 11,
      "hebrew": "כי־הוא ידע מתי־שוא וירא־און ולא יתבונן"
    },
    {
      "number": 12,
      "hebrew": "ואיש נבוב ילבב ועיר פרא אדם יולד"
    },
    {
      "number": 13,
      "hebrew": "אם־אתה הכינות לבך ופרשת אליו כפך"
    },
    {
      "number": 14,
      "hebrew": "אם־און בידך הרחיקהו ואל־תשכן באהליך עולה"
    },
    {
      "number": 15,
      "hebrew": "כי־אז תשא פניך ממום והיית מצק ולא תירא"
    },
    {
      "number": 16,
      "hebrew": "כי־אתה עמל תשכח כמים עברו תזכר"
    },
    {
      "number": 17,
      "hebrew": "ומצהרים יקום חלד תעפה כבקר תהיה"
    },
    {
      "number": 18,
      "hebrew": "ובטחת כי־יש תקוה וחפרת לבטח תשכב"
    },
    {
      "number": 19,
      "hebrew": "ורבצת ואין מחריד וחלו פניך רבים"
    },
    {
      "number": 20,
      "hebrew": "ועיני רשעים תכלינה ומנוס אבד מנהם ותקותם מפח־נפש",
      "parsha": "פ"
    }
  ]
}