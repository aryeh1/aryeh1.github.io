{
  "book": "Job",
  "bookHebrew": "איוב",
  "chapter": 12,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "אמנם כי אתם־עם ועמכם תמות חכמה"
    },
    {
      "number": 3,
      "hebrew": "גם־לי לבב כמוכם לא־נפל אנכי מכם ואת־מי־אין כמו־אלה"
    },
    {
      "number": 4,
      "hebrew": "שחק לרעהו אהיה קרא לאלוה ויענהו שחוק צדיק תמים"
    },
    {
      "number": 5,
      "hebrew": "לפיד בוז לעשתות שאנן נכון למועדי רגל"
    },
    {
      "number": 6,
      "hebrew": "ישליו אהלים לשדדים ובטחות למרגיזי אל לאשר הביא אלוה בידו"
    },
    {
      "number": 7,
      "hebrew": "ואולם שאל־נא בהמות ותרך ועוף השמים ויגד־לך"
    },
    {
      "number": 8,
      "hebrew": "או שיח לארץ ותרך ויספרו לך דגי הים"
    },
    {
      "number": 9,
      "hebrew": "מי לא־ידע בכל־אלה כי יד־יהוה עשתה זאת"
    },
    {
      "number": 10,
      "hebrew": "אשר בידו נפש כל־חי ורוח כל־בשר־איש"
    },
    {
      "number": 11,
      "hebrew": "הלא־אזן מלין תבחן וחך אכל יטעם־לו"
    },
    {
      "number": 12,
      "hebrew": "בישישים חכמה וארך ימים תבונה"
    },
    {
      "number": 13,
      "hebrew": "עמו חכמה וגבורה לו עצה ותבונה"
    },
    {
      "number": 14,
      "hebrew": "הן יהרוס ולא יבנה יסגר על־איש ולא יפתח"
    },
    {
      "number": 15,
      "hebrew": "הן יעצר במים ויבשו וישלחם ויהפכו ארץ"
    },
    {
      "number": 16,
      "hebrew": "עמו עז ותושיה לו שגג ומשגה"
    },
    {
      "number": 17,
      "hebrew": "מוליך יועצים שולל ושפטים יהולל"
    },
    {
      "number": 18,
      "hebrew": "מוסר מלכים פתח ויאסר אזור במתניהם"
    },
    {
      "number": 19,
      "hebrew": "מוליך כהנים שולל ואתנים יסלף"
    },
    {
      "number": 20,
      "hebrew": "מסיר שפה לנאמנים וטעם זקנים יקח"
    },
    {
      "number": 21,
      "hebrew": "שופך בוז על־נדיבים ומזיח אפיקים רפה"
    },
    {
      "number": 22,
      "hebrew": "מגלה עמקות מני־חשך ויצא לאור צלמות"
    },
    {
      "number": 23,
      "hebrew": "משגיא לגוים ויאבדם שטח לגוים וינחם"
    },
    {
      "number": 24,
      "hebrew": "מסיר לב ראשי עם־הארץ ויתעם בתהו לא־דרך"
    },
    {
      "number": 25,
      "hebrew": "ימששו־חשך ולא־אור ויתעם כשכור"
    }
  ]
}