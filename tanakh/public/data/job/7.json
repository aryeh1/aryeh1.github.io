{
  "book": "Job",
  "bookHebrew": "איוב",
  "chapter": 7,
  "verses": [
    {
      "number": 1,
      "hebrew": "הלא־צבא לאנוש על־[עלי־] ארץ וכימי שכיר ימיו"
    },
    {
      "number": 2,
      "hebrew": "כעבד ישאף־צל וכשכיר יקוה פעלו"
    },
    {
      "number": 3,
      "hebrew": "כן הנחלתי לי ירחי־שוא ולילות עמל מנו־לי"
    },
    {
      "number": 4,
      "hebrew": "אם־שכבתי ואמרתי מתי אקום ומדד־ערב ושבעתי נדדים עדי־נשף"
    },
    {
      "number": 5,
      "hebrew": "לבש בשרי רמה וגיש [וגוש] עפר עורי רגע וימאס"
    },
    {
      "number": 6,
      "hebrew": "ימי קלו מני־ארג ויכלו באפס תקוה"
    },
    {
      "number": 7,
      "hebrew": "זכר כי־רוח חיי לא־תשוב עיני לראות טוב"
    },
    {
      "number": 8,
      "hebrew": "לא־תשורני עין ראי עיניך בי ואינני"
    },
    {
      "number": 9,
      "hebrew": "כלה ענן וילך כן יורד שאול לא יעלה"
    },
    {
      "number": 10,
      "hebrew": "לא־ישוב עוד לביתו ולא־יכירנו עוד מקמו"
    },
    {
      "number": 11,
      "hebrew": "גם־אני לא אחשך פי א‍דברה בצר רוחי אשיחה במר נפשי"
    },
    {
      "number": 12,
      "hebrew": "ה‍ים־אני אם־תנין כי־תשים עלי משמר"
    },
    {
      "number": 13,
      "hebrew": "כי־אמרתי תנחמני ערשי ישא בשיחי משכבי"
    },
    {
      "number": 14,
      "hebrew": "וחתתני בחלמות ומחזינות תבעתני"
    },
    {
      "number": 15,
      "hebrew": "ותבחר מחנק נפשי מות מעצמותי"
    },
    {
      "number": 16,
      "hebrew": "מאסתי לא־לעלם אחיה חדל ממני כי־הבל ימי"
    },
    {
      "number": 17,
      "hebrew": "מה־אנוש כי תגדלנו וכי־תשית אליו לבך"
    },
    {
      "number": 18,
      "hebrew": "ותפקדנו לבקרים לרגעים תבחננו"
    },
    {
      "number": 19,
      "hebrew": "כמה לא־תשעה ממני לא־תרפני עד־בלעי רקי"
    },
    {
      "number": 20,
      "hebrew": "חטאתי מה אפעל לך נצר האדם למה שמתני למפגע לך ואהיה עלי למשא"
    },
    {
      "number": 21,
      "hebrew": "ומה לא־תשא פשעי ותעביר את־עוני כי־עתה לעפר אשכב ושחרתני ואינני",
      "parsha": "פ"
    }
  ]
}