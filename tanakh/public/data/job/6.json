{
  "book": "Job",
  "bookHebrew": "איוב",
  "chapter": 6,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "לו שקול ישקל כעשי והיתי [והותי] במאזנים ישאו־יחד"
    },
    {
      "number": 3,
      "hebrew": "כי־עתה מחול ימים יכבד על־כן דברי לעו"
    },
    {
      "number": 4,
      "hebrew": "כי חצי שדי עמדי אשר חמתם שתה רוחי בעותי אלוה יערכוני"
    },
    {
      "number": 5,
      "hebrew": "הינהק־פרא עלי־דשא אם יגעה־שור על־בלילו"
    },
    {
      "number": 6,
      "hebrew": "היאכל תפל מבלי־מלח אם־יש־טעם בריר חלמות"
    },
    {
      "number": 7,
      "hebrew": "מאנה לנגוע נפשי המה כדוי לחמי"
    },
    {
      "number": 8,
      "hebrew": "מי־יתן תבוא שאלתי ותקותי יתן אלוה"
    },
    {
      "number": 9,
      "hebrew": "ויאל אלוה וידכאני יתר ידו ויבצעני"
    },
    {
      "number": 10,
      "hebrew": "ותהי עוד נחמתי ואסלדה בחילה לא יחמול כי־לא כחדתי אמרי קדוש"
    },
    {
      "number": 11,
      "hebrew": "מה־כחי כי־איחל ומה־קצי כי־אאריך נפשי"
    },
    {
      "number": 12,
      "hebrew": "אם־כח אבנים כחי אם־בשרי נחוש"
    },
    {
      "number": 13,
      "hebrew": "האם אין עזרתי בי ותשיה נדחה ממני"
    },
    {
      "number": 14,
      "hebrew": "למס מרעהו חסד ויראת שדי יעזוב"
    },
    {
      "number": 15,
      "hebrew": "אחי בגדו כמו־נחל כאפיק נחלים יעברו"
    },
    {
      "number": 16,
      "hebrew": "הקדרים מני־קרח עלימו יתעלם־שלג"
    },
    {
      "number": 17,
      "hebrew": "בעת יזרבו נצמתו בחמו נדעכו ממקומם"
    },
    {
      "number": 18,
      "hebrew": "ילפתו ארחות דרכם יעלו בתהו ויאבדו"
    },
    {
      "number": 19,
      "hebrew": "הביטו ארחות תמא הליכת שבא קוו־למו"
    },
    {
      "number": 20,
      "hebrew": "בשו כי־בטח באו עדיה ויחפרו"
    },
    {
      "number": 21,
      "hebrew": "כי־עתה הייתם לא [לו] תראו חתת ותיראו"
    },
    {
      "number": 22,
      "hebrew": "ה‍כי־אמרתי הבו לי ומכחכם שחדו בעדי"
    },
    {
      "number": 23,
      "hebrew": "ומלטוני מיד־צר ומיד עריצים תפדוני"
    },
    {
      "number": 24,
      "hebrew": "הורוני ואני אחריש ומה־שגיתי הבינו לי"
    },
    {
      "number": 25,
      "hebrew": "מה־נמרצו אמרי־ישר ומה־יוכיח הוכח מכם"
    },
    {
      "number": 26,
      "hebrew": "הלהוכח מלים תחשבו ולרוח אמרי נאש"
    },
    {
      "number": 27,
      "hebrew": "אף־על־יתום תפילו ותכרו על־ריעכם"
    },
    {
      "number": 28,
      "hebrew": "ועתה הואילו פנו־בי ועל־פניכם אם־אכזב"
    },
    {
      "number": 29,
      "hebrew": "שבו־נא אל־תהי עולה ושבי [ושובו] עוד צדקי־בה"
    },
    {
      "number": 30,
      "hebrew": "היש־בלשוני עולה אם־חכי לא־יבין הוות"
    }
  ]
}