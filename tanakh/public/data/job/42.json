{
  "book": "Job",
  "bookHebrew": "איוב",
  "chapter": 42,
  "verses": [
    {
      "number": 1,
      "hebrew": "ויען איוב את־יהוה ויאמר"
    },
    {
      "number": 2,
      "hebrew": "ידעת [ידעתי] כי־כל תוכל ולא־יבצר ממך מזמה"
    },
    {
      "number": 3,
      "hebrew": "מי זה מעלים עצה בלי דעת לכן הגדתי ולא אבין נפלאות ממני ולא אדע"
    },
    {
      "number": 4,
      "hebrew": "שמע־נא ואנכי אדבר אשאלך והודיעני"
    },
    {
      "number": 5,
      "hebrew": "לשמע־אזן שמעתיך ועתה עיני ראתך"
    },
    {
      "number": 6,
      "hebrew": "על־כן אמאס ונחמתי על־עפר ואפר",
      "parsha": "פ"
    },
    {
      "number": 7,
      "hebrew": "ויהי אחר דבר יהוה את־הדברים האלה אל־איוב ויאמר יהוה אל־אליפז התימני חרה אפי בך ובשני רעיך כי לא דברתם אלי נכונה כעבדי איוב",
      "parsha": "ס"
    },
    {
      "number": 8,
      "hebrew": "ועתה קחו־לכם שבעה־פרים ושבעה אילים ולכו אל־עבדי איוב והעליתם עולה בעדכם ואיוב עבדי יתפלל עליכם כי אם־פניו אשא לבלתי עשות עמכם נבלה כי לא דברתם אלי נכונה כעבדי איוב"
    },
    {
      "number": 9,
      "hebrew": "וילכו אליפז התימני ובלדד השוחי צפר הנעמתי ויעשו כאשר דבר אליהם יהוה וישא יהוה את־פני איוב"
    },
    {
      "number": 10,
      "hebrew": "ויהוה שב את־שבית [שבות] איוב בהתפללו בעד רעהו ויסף יהוה את־כל־אשר לאיוב למשנה"
    },
    {
      "number": 11,
      "hebrew": "ויבאו אליו כל־אחיו וכל־אחיתיו [אחיותיו] וכל־ידעיו לפנים ויאכלו עמו לחם בביתו וינדו לו וינחמו אתו על כל־הרעה אשר־הביא יהוה עליו ויתנו־לו איש קשיטה אחת ואיש נזם זהב אחד"
    },
    {
      "number": 12,
      "hebrew": "ויהוה ברך את־אחרית איוב מראשתו ויהי־לו ארבעה עשר אלף צאן וששת אלפים גמלים ואלף־צמד בקר ואלף אתונות"
    },
    {
      "number": 13,
      "hebrew": "ויהי־לו שבענה בנים ושלוש בנות"
    },
    {
      "number": 14,
      "hebrew": "ויקרא שם־האחת ימימה ושם השנית קציעה ושם השלישית קרן הפוך"
    },
    {
      "number": 15,
      "hebrew": "ולא נמצא נשים יפות כבנות איוב בכל־הארץ ויתן להם אביהם נחלה בתוך אחיהם"
    },
    {
      "number": 16,
      "hebrew": "ויחי איוב אחרי־זאת מאה וארבעים שנה וירא [ויראה] את־בניו ואת־בני בניו ארבעה דרות"
    },
    {
      "number": 17,
      "hebrew": "וימת איוב זקן ושבע ימים"
    }
  ]
}