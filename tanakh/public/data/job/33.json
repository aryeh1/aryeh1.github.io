{
  "book": "Job",
  "bookHebrew": "איוב",
  "chapter": 33,
  "verses": [
    {
      "number": 1,
      "hebrew": "ואולם שמע־נא איוב מלי וכל־דברי האזינה"
    },
    {
      "number": 2,
      "hebrew": "הנה־נא פתחתי פי דברה לשוני בחכי"
    },
    {
      "number": 3,
      "hebrew": "ישר־לבי אמרי ודעת שפתי ברור מללו"
    },
    {
      "number": 4,
      "hebrew": "רוח־אל עשתני ונשמת שדי תחיני"
    },
    {
      "number": 5,
      "hebrew": "אם־תוכל השיבני ערכה לפני התיצבה"
    },
    {
      "number": 6,
      "hebrew": "הן־אני כפיך לאל מחמר קרצתי גם־אני"
    },
    {
      "number": 7,
      "hebrew": "הנה אמתי לא תבעתך ואכפי עליך לא־יכבד"
    },
    {
      "number": 8,
      "hebrew": "אך אמרת באזני וקול מלין אשמע"
    },
    {
      "number": 9,
      "hebrew": "זך אני בלי פשע חף אנכי ולא עון לי"
    },
    {
      "number": 10,
      "hebrew": "הן תנואות עלי ימצא יחשבני לאויב לו"
    },
    {
      "number": 11,
      "hebrew": "ישם בסד רגלי ישמר כל־ארחתי"
    },
    {
      "number": 12,
      "hebrew": "הן־זאת לא־צדקת אענך כי־ירבה אלוה מאנוש"
    },
    {
      "number": 13,
      "hebrew": "מדוע אליו ריבות כי כל־דבריו לא־יענה"
    },
    {
      "number": 14,
      "hebrew": "כי־באחת ידבר־אל ובשתים לא ישורנה"
    },
    {
      "number": 15,
      "hebrew": "בחלום חזיון לילה בנפל תרדמה על־אנשים בתנומות עלי משכב"
    },
    {
      "number": 16,
      "hebrew": "אז יגלה אזן אנשים ובמסרם יחתם"
    },
    {
      "number": 17,
      "hebrew": "להסיר אדם מעשה וגוה מגבר יכסה"
    },
    {
      "number": 18,
      "hebrew": "יחשך נפשו מני־שחת וחיתו מעבר בשלח"
    },
    {
      "number": 19,
      "hebrew": "והוכח במכאוב על־משכבו וריב [ורוב] עצמיו אתן"
    },
    {
      "number": 20,
      "hebrew": "וזהמתו חיתו לחם ונפשו מאכל תאוה"
    },
    {
      "number": 21,
      "hebrew": "יכל בשרו מראי ושפי [ושפו] עצמותיו לא ראו"
    },
    {
      "number": 22,
      "hebrew": "ותקרב לשחת נפשו וחיתו לממתים"
    },
    {
      "number": 23,
      "hebrew": "אם־יש עליו מלאך מליץ אחד מני־אלף להגיד לאדם ישרו"
    },
    {
      "number": 24,
      "hebrew": "ויחננו ויאמר פדעהו מרדת שחת מצאתי כפר"
    },
    {
      "number": 25,
      "hebrew": "רטפש בשרו מנער ישוב לימי עלומיו"
    },
    {
      "number": 26,
      "hebrew": "יעתר אל־אלוה וירצהו וירא פניו בתרועה וישב לאנוש צדקתו"
    },
    {
      "number": 27,
      "hebrew": "ישר על־אנשים ויאמר חטאתי וישר העויתי ולא־שוה לי"
    },
    {
      "number": 28,
      "hebrew": "פדה נפשי [נפשו] מעבר בשחת וחיתי [וחיתו] באור תראה"
    },
    {
      "number": 29,
      "hebrew": "הן־כל־אלה יפעל־אל פעמים שלוש עם־גבר"
    },
    {
      "number": 30,
      "hebrew": "להשיב נפשו מני־שחת לאור באור החיים"
    },
    {
      "number": 31,
      "hebrew": "הקשב איוב שמע־לי החרש ואנכי אדבר"
    },
    {
      "number": 32,
      "hebrew": "אם־יש־מלין השיבני דבר כי־חפצתי צדקך"
    },
    {
      "number": 33,
      "hebrew": "אם־אין אתה שמע־לי החרש ואאלפך חכמה",
      "parsha": "פ"
    }
  ]
}