{
  "book": "Job",
  "bookHebrew": "איוב",
  "chapter": 32,
  "verses": [
    {
      "number": 1,
      "hebrew": "וישבתו שלשת האנשים האלה מענות את־איוב כי הוא צדיק בעיניו"
    },
    {
      "number": 2,
      "hebrew": "ויחר אף אליהוא בן־ברכאל הבוזי ממשפחת רם באיוב חרה אפו על־צדקו נפשו מאלהים"
    },
    {
      "number": 3,
      "hebrew": "ובשלשת רעיו חרה אפו על אשר לא־מצאו מענה וירשיעו את־איוב"
    },
    {
      "number": 4,
      "hebrew": "ואליהו חכה את־איוב בדברים כי זקנים־המה ממנו לימים"
    },
    {
      "number": 5,
      "hebrew": "וירא אליהוא כי אין מענה בפי שלשת האנשים ויחר אפו"
    },
    {
      "number": 6,
      "hebrew": "ויען אליהוא בן־ברכאל הבוזי ויאמר צעיר אני לימים ואתם ישישים על־כן זחלתי ואירא מחות דעי אתכם"
    },
    {
      "number": 7,
      "hebrew": "אמרתי ימים ידברו ורב שנים ידיעו חכמה"
    },
    {
      "number": 8,
      "hebrew": "אכן רוח־היא באנוש ונשמת שדי תבינם"
    },
    {
      "number": 9,
      "hebrew": "לא־רבים יחכמו וזקנים יבינו משפט"
    },
    {
      "number": 10,
      "hebrew": "לכן אמרתי שמעה־לי אחוה דעי אף־אני"
    },
    {
      "number": 11,
      "hebrew": "הן הוחלתי לדבריכם אזין עד־תבונתיכם עד־תחקרון מלין"
    },
    {
      "number": 12,
      "hebrew": "ועדיכם אתבונן והנה אין לאיוב מוכיח עונה אמריו מכם"
    },
    {
      "number": 13,
      "hebrew": "פן־תאמרו מצאנו חכמה אל ידפנו לא־איש"
    },
    {
      "number": 14,
      "hebrew": "ולא־ערך אלי מלין ובאמריכם לא אשיבנו"
    },
    {
      "number": 15,
      "hebrew": "חתו לא־ענו עוד העתיקו מהם מלים"
    },
    {
      "number": 16,
      "hebrew": "והוחלתי כי־לא ידברו כי עמדו לא־ענו עוד"
    },
    {
      "number": 17,
      "hebrew": "אענה אף־אני חלקי אחוה דעי אף־אני"
    },
    {
      "number": 18,
      "hebrew": "כי מלתי מלים הציקתני רוח בטני"
    },
    {
      "number": 19,
      "hebrew": "הנה־בטני כיין לא־יפתח כאבות חדשים יבקע"
    },
    {
      "number": 20,
      "hebrew": "אדברה וירוח־לי אפתח שפתי ואענה"
    },
    {
      "number": 21,
      "hebrew": "אל־נא אשא פני־איש ואל־אדם לא אכנה"
    },
    {
      "number": 22,
      "hebrew": "כי לא ידעתי אכנה כמעט ישאני עשני"
    }
  ]
}