{
  "book": "Job",
  "bookHebrew": "איוב",
  "chapter": 37,
  "verses": [
    {
      "number": 1,
      "hebrew": "אף־לזאת יחרד לבי ויתר ממקומו"
    },
    {
      "number": 2,
      "hebrew": "שמעו שמוע ברגז קלו והגה מפיו יצא"
    },
    {
      "number": 3,
      "hebrew": "תחת־כל־השמים ישרהו ואורו על־כנפות הארץ"
    },
    {
      "number": 4,
      "hebrew": "אחריו ישאג־קול ירעם בקול גאונו ולא יעקבם כי־ישמע קולו"
    },
    {
      "number": 5,
      "hebrew": "ירעם אל בקולו נפלאות עשה גדלות ולא נדע"
    },
    {
      "number": 6,
      "hebrew": "כי לשלג יאמר הוא ארץ וגשם מטר וגשם מטרות עזו"
    },
    {
      "number": 7,
      "hebrew": "ביד־כל־אדם יחתום לדעת כל־אנשי מעשהו"
    },
    {
      "number": 8,
      "hebrew": "ותבא חיה במו־ארב ובמעונתיה תשכן"
    },
    {
      "number": 9,
      "hebrew": "מן־החדר תבוא סופה וממזרים קרה"
    },
    {
      "number": 10,
      "hebrew": "מנשמת־אל יתן־קרח ורחב מים במוצק"
    },
    {
      "number": 11,
      "hebrew": "אף־ברי יטריח עב יפיץ ענן אורו"
    },
    {
      "number": 12,
      "hebrew": "והוא מסבות מתהפך בתחבולתו [בתחבולתיו] לפעלם כל אשר יצום על־פני תבל ארצה"
    },
    {
      "number": 13,
      "hebrew": "אם־לשבט אם־לארצו אם־לחסד ימצאהו"
    },
    {
      "number": 14,
      "hebrew": "האזינה זאת איוב עמד והתבונן נפלאות אל"
    },
    {
      "number": 15,
      "hebrew": "התדע בשום־אלוה עליהם והופיע אור עננו"
    },
    {
      "number": 16,
      "hebrew": "התדע על־מפלשי־עב מפלאות תמים דעים"
    },
    {
      "number": 17,
      "hebrew": "אשר־בגדיך חמים בהשקט ארץ מדרום"
    },
    {
      "number": 18,
      "hebrew": "תרקיע עמו לשחקים חזקים כראי מוצק"
    },
    {
      "number": 19,
      "hebrew": "הודיענו מה־נאמר לו לא־נערך מפני־חשך"
    },
    {
      "number": 20,
      "hebrew": "היספר־לו כי אדבר אם־אמר איש כי יבלע"
    },
    {
      "number": 21,
      "hebrew": "ועתה לא ראו אור בהיר הוא בשחקים ורוח עברה ותטהרם"
    },
    {
      "number": 22,
      "hebrew": "מצפון זהב יאתה על־אלוה נורא הוד"
    },
    {
      "number": 23,
      "hebrew": "שדי לא־מצאנהו שגיא־כח ומשפט ורב־צדקה לא יענה"
    },
    {
      "number": 24,
      "hebrew": "לכן יראוהו אנשים לא־יראה כל־חכמי־לב",
      "parsha": "פ"
    }
  ]
}