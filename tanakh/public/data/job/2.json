{
  "book": "Job",
  "bookHebrew": "איוב",
  "chapter": 2,
  "verses": [
    {
      "number": 1,
      "hebrew": "ויהי היום ויבאו בני האלהים להתיצב על־יהוה ויבוא גם־השטן בתכם להתיצב על־יהוה"
    },
    {
      "number": 2,
      "hebrew": "ויאמר יהוה אל־השטן אי מזה תבא ויען השטן את־יהוה ויאמר משט בארץ ומהתהלך בה"
    },
    {
      "number": 3,
      "hebrew": "ויאמר יהוה אל־השטן השמת לבך אל־עבדי איוב כי אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו לבלעו חנם"
    },
    {
      "number": 4,
      "hebrew": "ויען השטן את־יהוה ויאמר עור בעד־עור וכל אשר לאיש יתן בעד נפשו"
    },
    {
      "number": 5,
      "hebrew": "אולם שלח־נא ידך וגע אל־עצמו ואל־בשרו אם־לא אל־פניך יברכך"
    },
    {
      "number": 6,
      "hebrew": "ויאמר יהוה אל־השטן הנו בידך אך את־נפשו שמר"
    },
    {
      "number": 7,
      "hebrew": "ויצא השטן מאת פני יהוה ויך את־איוב בשחין רע מכף רגלו עד [ועד] קדקדו"
    },
    {
      "number": 8,
      "hebrew": "ויקח־לו חרש להתגרד בו והוא ישב בתוך־האפר"
    },
    {
      "number": 9,
      "hebrew": "ותאמר לו אשתו עדך מחזיק בתמתך ברך אלהים ומת"
    },
    {
      "number": 10,
      "hebrew": "ויאמר אליה כדבר אחת הנבלות תדברי גם את־הטוב נקבל מאת האלהים ואת־הרע לא נקבל בכל־זאת לא־חטא איוב בשפתיו"
    },
    {
      "number": 11,
      "hebrew": "וישמעו שלשת רעי איוב את כל־הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד־לו ולנחמו"
    },
    {
      "number": 12,
      "hebrew": "וישאו את־עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על־ראשיהם השמימה"
    },
    {
      "number": 13,
      "hebrew": "וישבו אתו לארץ שבעת ימים ושבעת לילות ואין־דבר אליו דבר כי ראו כי־גדל הכאב מאד"
    }
  ]
}