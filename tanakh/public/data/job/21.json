{
  "book": "Job",
  "bookHebrew": "איוב",
  "chapter": 21,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "שמעו שמוע מלתי ותהי־זאת תנחומתיכם"
    },
    {
      "number": 3,
      "hebrew": "שאוני ואנכי אדבר ואחר דברי תלעיג"
    },
    {
      "number": 4,
      "hebrew": "האנכי לאדם שיחי ואם־מדוע לא־תקצר רוחי"
    },
    {
      "number": 5,
      "hebrew": "פנו־אלי והשמו ושימו יד על־פה"
    },
    {
      "number": 6,
      "hebrew": "ואם־זכרתי ונבהלתי ואחז בשרי פלצות"
    },
    {
      "number": 7,
      "hebrew": "מדוע רשעים יחיו עתקו גם־גברו חיל"
    },
    {
      "number": 8,
      "hebrew": "זרעם נכון לפניהם עמם וצאצאיהם לעיניהם"
    },
    {
      "number": 9,
      "hebrew": "בתיהם שלום מפחד ולא שבט אלוה עליהם"
    },
    {
      "number": 10,
      "hebrew": "שורו עבר ולא יגעל תפלט פרתו ולא תשכל"
    },
    {
      "number": 11,
      "hebrew": "ישלחו כצאן עויליהם וילדיהם ירקדון"
    },
    {
      "number": 12,
      "hebrew": "ישאו כתף וכנור וישמחו לקול עוגב"
    },
    {
      "number": 13,
      "hebrew": "יבלו [יכלו] בטוב ימיהם וברגע שאול יחתו"
    },
    {
      "number": 14,
      "hebrew": "ויאמרו לאל סור ממנו ודעת דרכיך לא חפצנו"
    },
    {
      "number": 15,
      "hebrew": "מה־שדי כי־נעבדנו ומה־נועיל כי נפגע־בו"
    },
    {
      "number": 16,
      "hebrew": "הן לא בידם טובם עצת רשעים רחקה מני"
    },
    {
      "number": 17,
      "hebrew": "כמה נר־רשעים ידעך ויבא עלימו אידם חבלים יחלק באפו"
    },
    {
      "number": 18,
      "hebrew": "יהיו כתבן לפני־רוח וכמץ גנבתו סופה"
    },
    {
      "number": 19,
      "hebrew": "אלוה יצפן־לבניו אונו ישלם אליו וידע"
    },
    {
      "number": 20,
      "hebrew": "יראו עינו [עיניו] כידו ומחמת שדי ישתה"
    },
    {
      "number": 21,
      "hebrew": "כי מה־חפצו בביתו אחריו ומספר חדשיו חצצו"
    },
    {
      "number": 22,
      "hebrew": "הלאל ילמד־דעת והוא רמים ישפוט"
    },
    {
      "number": 23,
      "hebrew": "זה ימות בעצם תמו כלו שלאנן ושליו"
    },
    {
      "number": 24,
      "hebrew": "עטיניו מלאו חלב ומח עצמותיו ישקה"
    },
    {
      "number": 25,
      "hebrew": "וזה ימות בנפש מרה ולא־אכל בטובה"
    },
    {
      "number": 26,
      "hebrew": "יחד על־עפר ישכבו ורמה תכסה עליהם"
    },
    {
      "number": 27,
      "hebrew": "הן ידעתי מחשבותיכם ומזמות עלי תחמסו"
    },
    {
      "number": 28,
      "hebrew": "כי תאמרו איה בית־נדיב ואיה אהל משכנות רשעים"
    },
    {
      "number": 29,
      "hebrew": "הלא שאלתם עוברי דרך ואתתם לא תנכרו"
    },
    {
      "number": 30,
      "hebrew": "כי ליום איד יחשך רע ליום עברות יובלו"
    },
    {
      "number": 31,
      "hebrew": "מי־יגיד על־פניו דרכו והוא־עשה מי ישלם־לו"
    },
    {
      "number": 32,
      "hebrew": "והוא לקברות יובל ועל־גדיש ישקוד"
    },
    {
      "number": 33,
      "hebrew": "מתקו־לו רגבי נחל ואחריו כל־אדם ימשוך ולפניו אין מספר"
    },
    {
      "number": 34,
      "hebrew": "ואיך תנחמוני הבל ותשובתיכם נשאר־מעל",
      "parsha": "פ"
    }
  ]
}