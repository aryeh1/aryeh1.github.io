{
  "book": "Job",
  "bookHebrew": "איוב",
  "chapter": 3,
  "verses": [
    {
      "number": 1,
      "hebrew": "אחרי־כן פתח איוב את־פיהו ויקלל את־יומו"
    },
    {
      "number": 2,
      "hebrew": "ויען איוב ויאמר"
    },
    {
      "number": 3,
      "hebrew": "יאבד יום אולד בו והלילה אמר הרה גבר"
    },
    {
      "number": 4,
      "hebrew": "היום ההוא יהי חשך אל־ידרשהו אלוה ממעל ואל־תופע עליו נהרה"
    },
    {
      "number": 5,
      "hebrew": "יגאלהו חשך וצלמות תשכן־עליו עננה יבעתהו כמרירי יום"
    },
    {
      "number": 6,
      "hebrew": "הלילה ההוא יקחהו אפל אל־יחד בימי שנה במספר ירחים אל־יבא"
    },
    {
      "number": 7,
      "hebrew": "הנה הלילה ההוא יהי גלמוד אל־תבא רננה בו"
    },
    {
      "number": 8,
      "hebrew": "יקבהו אררי־יום העתידים ערר לויתן"
    },
    {
      "number": 9,
      "hebrew": "יחשכו כוכבי נשפו יקו־לאור ואין ואל־יראה בעפעפי־שחר"
    },
    {
      "number": 10,
      "hebrew": "כי לא סגר דלתי בטני ויסתר עמל מעיני"
    },
    {
      "number": 11,
      "hebrew": "למה לא מרחם אמות מבטן יצאתי ואגוע"
    },
    {
      "number": 12,
      "hebrew": "מדוע קדמוני ברכים ומה־שדים כי אינק"
    },
    {
      "number": 13,
      "hebrew": "כי־עתה שכבתי ואשקוט ישנתי אז ינוח לי"
    },
    {
      "number": 14,
      "hebrew": "עם־מלכים ויעצי ארץ הבנים חרבות למו"
    },
    {
      "number": 15,
      "hebrew": "או עם־שרים זהב להם הממלאים בתיהם כסף"
    },
    {
      "number": 16,
      "hebrew": "או כנפל טמון לא אהיה כעללים לא־ראו אור"
    },
    {
      "number": 17,
      "hebrew": "שם רשעים חדלו רגז ושם ינוחו יגיעי כח"
    },
    {
      "number": 18,
      "hebrew": "יחד אסירים שאננו לא שמעו קול נגש"
    },
    {
      "number": 19,
      "hebrew": "קטן וגדול שם הוא ועבד חפשי מאדניו"
    },
    {
      "number": 20,
      "hebrew": "למה יתן לעמל אור וחיים למרי נפש"
    },
    {
      "number": 21,
      "hebrew": "המחכים למות ואיננו ויחפרהו ממטמונים"
    },
    {
      "number": 22,
      "hebrew": "השמחים אלי־גיל ישישו כי ימצאו־קבר"
    },
    {
      "number": 23,
      "hebrew": "לגבר אשר־דרכו נסתרה ויסך אלוה בעדו"
    },
    {
      "number": 24,
      "hebrew": "כי־לפני לחמי אנחתי תבא ויתכו כמים שאגתי"
    },
    {
      "number": 25,
      "hebrew": "כי פחד פחדתי ויאתיני ואשר יגרתי יבא לי"
    },
    {
      "number": 26,
      "hebrew": "לא שלותי ולא שקטתי ולא־נחתי ויבא רגז"
    }
  ]
}