{
  "book": "Job",
  "bookHebrew": "איוב",
  "chapter": 18,
  "verses": [
    {
      "number": 1,
      "hebrew": "ויען בלדד השחי ויאמר"
    },
    {
      "number": 2,
      "hebrew": "עד־אנה תשימון קנצי למלין תבינו ואחר נדבר"
    },
    {
      "number": 3,
      "hebrew": "מדוע נחשבנו כבהמה נטמינו בעיניכם"
    },
    {
      "number": 4,
      "hebrew": "טרף נפשו באפו הלמענך תעזב ארץ ויעתק־צור ממקמו"
    },
    {
      "number": 5,
      "hebrew": "גם אור רשעים ידעך ולא־יגה שביב אשו"
    },
    {
      "number": 6,
      "hebrew": "אור חשך באהלו ונרו עליו ידעך"
    },
    {
      "number": 7,
      "hebrew": "יצרו צעדי אונו ותשליכהו עצתו"
    },
    {
      "number": 8,
      "hebrew": "כי־שלח ברשת ברגליו ועל־שבכה יתהלך"
    },
    {
      "number": 9,
      "hebrew": "יאחז בעקב פח יחזק עליו צמים"
    },
    {
      "number": 10,
      "hebrew": "טמון בארץ חבלו ומלכדתו עלי נתיב"
    },
    {
      "number": 11,
      "hebrew": "סביב בעתהו בלהות והפיצהו לרגליו"
    },
    {
      "number": 12,
      "hebrew": "יהי־רעב אנו ואיד נכון לצלעו"
    },
    {
      "number": 13,
      "hebrew": "יאכל בדי עורו יאכל בדיו בכור מות"
    },
    {
      "number": 14,
      "hebrew": "ינתק מאהלו מבטחו ותצעדהו למלך בלהות"
    },
    {
      "number": 15,
      "hebrew": "תשכון באהלו מבלי־לו יזרה על־נוהו גפרית"
    },
    {
      "number": 16,
      "hebrew": "מתחת שרשיו יבשו וממעל ימל קצירו"
    },
    {
      "number": 17,
      "hebrew": "זכרו־אבד מני־ארץ ולא־שם לו על־פני־חוץ"
    },
    {
      "number": 18,
      "hebrew": "יהדפהו מאור אל־חשך ומתבל ינדהו"
    },
    {
      "number": 19,
      "hebrew": "לא נין לו ולא־נכד בעמו ואין שריד במגוריו"
    },
    {
      "number": 20,
      "hebrew": "על־יומו נשמו אחרנים וקדמנים אחזו שער"
    },
    {
      "number": 21,
      "hebrew": "אך־אלה משכנות עול וזה מקום לא־ידע־אל",
      "parsha": "פ"
    }
  ]
}