{
  "book": "Job",
  "bookHebrew": "איוב",
  "chapter": 26,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "מה־עזרת ללא־כח הושעת זרוע לא־עז"
    },
    {
      "number": 3,
      "hebrew": "מה־יעצת ללא חכמה ותושיה לרב הודעת"
    },
    {
      "number": 4,
      "hebrew": "את־מי הגדת מלין ונשמת־מי יצאה ממך"
    },
    {
      "number": 5,
      "hebrew": "הרפאים יחוללו מתחת מים ושכניהם"
    },
    {
      "number": 6,
      "hebrew": "ערום שאול נגדו ואין כסות לאבדון"
    },
    {
      "number": 7,
      "hebrew": "נטה צפון על־תהו תלה ארץ על־בלי־מה"
    },
    {
      "number": 8,
      "hebrew": "צרר־מים בעביו ולא־נבקע ענן תחתם"
    },
    {
      "number": 9,
      "hebrew": "מאחז פני־כסה פרשז עליו עננו"
    },
    {
      "number": 10,
      "hebrew": "חק־חג על־פני־מים עד־תכלית אור עם־חשך"
    },
    {
      "number": 11,
      "hebrew": "עמודי שמים ירופפו ויתמהו מגערתו"
    },
    {
      "number": 12,
      "hebrew": "בכחו רגע הים ובתובנתו [ובתבונתו] מחץ רהב"
    },
    {
      "number": 13,
      "hebrew": "ברוחו שמים שפרה חללה ידו נחש בריח"
    },
    {
      "number": 14,
      "hebrew": "הן־אלה קצות דרכו [דרכיו] ומה־שמץ דבר נשמע־בו ורעם גבורתו [גבורותיו] מי יתבונן",
      "parsha": "פ"
    }
  ]
}