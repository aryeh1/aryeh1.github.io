{
  "book": "Job",
  "bookHebrew": "איוב",
  "chapter": 34,
  "verses": [
    {
      "number": 1,
      "hebrew": "ויען אליהוא ויאמר"
    },
    {
      "number": 2,
      "hebrew": "שמעו חכמים מלי וידעים האזינו לי"
    },
    {
      "number": 3,
      "hebrew": "כי־אזן מלין תבחן וחך יטעם לאכל"
    },
    {
      "number": 4,
      "hebrew": "משפט נבחרה־לנו נדעה בינינו מה־טוב"
    },
    {
      "number": 5,
      "hebrew": "כי־אמר איוב צדקתי ואל הסיר משפטי"
    },
    {
      "number": 6,
      "hebrew": "על־משפטי אכזב אנוש חצי בלי־פשע"
    },
    {
      "number": 7,
      "hebrew": "מי־גבר כאיוב ישתה־לעג כמים"
    },
    {
      "number": 8,
      "hebrew": "וארח לחברה עם־פעלי און וללכת עם־אנשי־רשע"
    },
    {
      "number": 9,
      "hebrew": "כי־אמר לא יסכן־גבר ברצתו עם־אלהים"
    },
    {
      "number": 10,
      "hebrew": "לכן אנשי לבב שמעו לי חללה לאל מרשע ושדי מעול"
    },
    {
      "number": 11,
      "hebrew": "כי פעל אדם ישלם־לו וכארח איש ימצאנו"
    },
    {
      "number": 12,
      "hebrew": "אף־אמנם אל לא־ירשיע ושדי לא־יעות משפט"
    },
    {
      "number": 13,
      "hebrew": "מי־פקד עליו ארצה ומי שם תבל כלה"
    },
    {
      "number": 14,
      "hebrew": "אם־ישים אליו לבו רוחו ונשמתו אליו יאסף"
    },
    {
      "number": 15,
      "hebrew": "יגוע כל־בשר יחד ואדם על־עפר ישוב"
    },
    {
      "number": 16,
      "hebrew": "ואם־בינה שמעה־זאת האזינה לקול מלי"
    },
    {
      "number": 17,
      "hebrew": "האף שונא משפט יחבוש ואם־צדיק כביר תרשיע"
    },
    {
      "number": 18,
      "hebrew": "האמר למלך בליעל רשע אל־נדיבים"
    },
    {
      "number": 19,
      "hebrew": "אשר לא־נשא פני שרים ולא נכר־שוע לפני־דל כי־מעשה ידיו כלם"
    },
    {
      "number": 20,
      "hebrew": "רגע ימתו וחצות לילה יגעשו עם ויעברו ויסירו אביר לא ביד"
    },
    {
      "number": 21,
      "hebrew": "כי־עיניו על־דרכי־איש וכל־צעדיו יראה"
    },
    {
      "number": 22,
      "hebrew": "אין־חשך ואין צלמות להסתר שם פעלי און"
    },
    {
      "number": 23,
      "hebrew": "כי לא על־איש ישים עוד להלך אל־אל במשפט"
    },
    {
      "number": 24,
      "hebrew": "ירע כבירים לא־חקר ויעמד אחרים תחתם"
    },
    {
      "number": 25,
      "hebrew": "לכן יכיר מעבדיהם והפך לילה וידכאו"
    },
    {
      "number": 26,
      "hebrew": "תחת־רשעים ספקם במקום ראים"
    },
    {
      "number": 27,
      "hebrew": "אשר על־כן סרו מאחריו וכל־דרכיו לא השכילו"
    },
    {
      "number": 28,
      "hebrew": "להביא עליו צעקת־דל וצעקת עניים ישמע"
    },
    {
      "number": 29,
      "hebrew": "והוא ישקט ומי ירשע ויסתר פנים ומי ישורנו ועל־גוי ועל־אדם יחד"
    },
    {
      "number": 30,
      "hebrew": "ממלך אדם חנף ממקשי עם"
    },
    {
      "number": 31,
      "hebrew": "כי־אל־אל האמר נשאתי לא אחבל"
    },
    {
      "number": 32,
      "hebrew": "בלעדי אחזה אתה הרני אם־עול פעלתי לא אסיף"
    },
    {
      "number": 33,
      "hebrew": "המעמך ישלמנה כי־מאסת כי־אתה תבחר ולא־אני ומה־ידעת דבר"
    },
    {
      "number": 34,
      "hebrew": "אנשי לבב יאמרו לי וגבר חכם שמע לי"
    },
    {
      "number": 35,
      "hebrew": "איוב לא־בדעת ידבר ודבריו לא בהשכיל"
    },
    {
      "number": 36,
      "hebrew": "אבי יבחן איוב עד־נצח על־תשבת באנשי־און"
    },
    {
      "number": 37,
      "hebrew": "כי יסיף על־חטאתו פשע בינינו יספוק וירב אמריו לאל"
    }
  ]
}