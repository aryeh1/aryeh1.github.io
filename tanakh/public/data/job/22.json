{
  "book": "Job",
  "bookHebrew": "איוב",
  "chapter": 22,
  "verses": [
    {
      "number": 1,
      "hebrew": "ויען אליפז התמני ויאמר"
    },
    {
      "number": 2,
      "hebrew": "הלאל יסכן־גבר כי־יסכן עלימו משכיל"
    },
    {
      "number": 3,
      "hebrew": "החפץ לשדי כי תצדק ואם־בצע כי־תתם דרכיך"
    },
    {
      "number": 4,
      "hebrew": "המיראתך יכיחך יבוא עמך במשפט"
    },
    {
      "number": 5,
      "hebrew": "הלא רעתך רבה ואין־קץ לעונתיך"
    },
    {
      "number": 6,
      "hebrew": "כי־תחבל אחיך חנם ובגדי ערומים תפשיט"
    },
    {
      "number": 7,
      "hebrew": "לא־מים עיף תשקה ומרעב תמנע־לחם"
    },
    {
      "number": 8,
      "hebrew": "ואיש זרוע לו הארץ ונשוא פנים ישב בה"
    },
    {
      "number": 9,
      "hebrew": "אלמנות שלחת ריקם וזרעות יתמים ידכא"
    },
    {
      "number": 10,
      "hebrew": "על־כן סביבותיך פחים ויבהלך פחד פתאם"
    },
    {
      "number": 11,
      "hebrew": "או־חשך לא־תראה ושפעת־מים תכסך"
    },
    {
      "number": 12,
      "hebrew": "ה‍לא־אלוה גבה שמים וראה ראש כוכבים כי־רמו"
    },
    {
      "number": 13,
      "hebrew": "ואמרת מה־ידע אל הבעד ערפל ישפוט"
    },
    {
      "number": 14,
      "hebrew": "עבים סתר־לו ולא יראה וחוג שמים יתהלך"
    },
    {
      "number": 15,
      "hebrew": "הארח עולם תשמר אשר דרכו מתי־און"
    },
    {
      "number": 16,
      "hebrew": "אשר־קמטו ולא־עת נהר יוצק יסודם"
    },
    {
      "number": 17,
      "hebrew": "האמרים לאל סור ממנו ומה־יפעל שדי למו"
    },
    {
      "number": 18,
      "hebrew": "והוא מלא בתיהם טוב ועצת רשעים רחקה מני"
    },
    {
      "number": 19,
      "hebrew": "יראו צדיקים וישמחו ונקי ילעג־למו"
    },
    {
      "number": 20,
      "hebrew": "אם־לא נכחד קימנו ויתרם אכלה אש"
    },
    {
      "number": 21,
      "hebrew": "הסכן־נא עמו ושלם בהם תבואתך טובה"
    },
    {
      "number": 22,
      "hebrew": "קח־נא מפיו תורה ושים אמריו בלבבך"
    },
    {
      "number": 23,
      "hebrew": "אם־תשוב עד־שדי תבנה תרחיק עולה מאהלך"
    },
    {
      "number": 24,
      "hebrew": "ושית־על־עפר בצר ובצור נחלים אופיר"
    },
    {
      "number": 25,
      "hebrew": "והיה שדי בצריך וכסף תועפות לך"
    },
    {
      "number": 26,
      "hebrew": "כי־אז על־שדי תתענג ותשא אל־אלוה פניך"
    },
    {
      "number": 27,
      "hebrew": "תעתיר אליו וישמעך ונדריך תשלם"
    },
    {
      "number": 28,
      "hebrew": "ותגזר־אומר ויקם לך ועל־דרכיך נגה אור"
    },
    {
      "number": 29,
      "hebrew": "כי־השפילו ותאמר גוה ושח עינים יושע"
    },
    {
      "number": 30,
      "hebrew": "ימלט אי־נקי ונמלט בבר כפיך",
      "parsha": "פ"
    }
  ]
}