{
  "book": "Job",
  "bookHebrew": "איוב",
  "chapter": 20,
  "verses": [
    {
      "number": 1,
      "hebrew": "ויען צפר הנעמתי ויאמר"
    },
    {
      "number": 2,
      "hebrew": "לכן שעפי ישיבוני ובעבור חושי בי"
    },
    {
      "number": 3,
      "hebrew": "מוסר כלמתי אשמע ורוח מבינתי יענני"
    },
    {
      "number": 4,
      "hebrew": "הזאת ידעת מני־עד מני שים אדם עלי־ארץ"
    },
    {
      "number": 5,
      "hebrew": "כי רננת רשעים מקרוב ושמחת חנף עדי־רגע"
    },
    {
      "number": 6,
      "hebrew": "אם־יעלה לשמים שיאו וראשו לעב יגיע"
    },
    {
      "number": 7,
      "hebrew": "כגללו לנצח יאבד ראיו יאמרו איו"
    },
    {
      "number": 8,
      "hebrew": "כחלום יעוף ולא ימצאוהו וידד כחזיון לילה"
    },
    {
      "number": 9,
      "hebrew": "עין שזפתו ולא תוסיף ולא־עוד תשורנו מקומו"
    },
    {
      "number": 10,
      "hebrew": "בניו ירצו דלים וידיו תשבנה אונו"
    },
    {
      "number": 11,
      "hebrew": "עצמותיו מלאו עלומו [עלומיו] ועמו על־עפר תשכב"
    },
    {
      "number": 12,
      "hebrew": "אם־תמתיק בפיו רעה יכחידנה תחת לשונו"
    },
    {
      "number": 13,
      "hebrew": "יחמל עליה ולא יעזבנה וימנענה בתוך חכו"
    },
    {
      "number": 14,
      "hebrew": "לחמו במעיו נהפך מרורת פתנים בקרבו"
    },
    {
      "number": 15,
      "hebrew": "חיל בלע ויקאנו מבטנו יורשנו אל"
    },
    {
      "number": 16,
      "hebrew": "ראש־פתנים יינק תהרגהו לשון אפעה"
    },
    {
      "number": 17,
      "hebrew": "אל־ירא בפלגות נהרי נחלי דבש וחמאה"
    },
    {
      "number": 18,
      "hebrew": "משיב יגע ולא יבלע כחיל תמורתו ולא יעלס"
    },
    {
      "number": 19,
      "hebrew": "כי־רצץ עזב דלים בית גזל ולא יבנהו"
    },
    {
      "number": 20,
      "hebrew": "כי לא־ידע שלו בבטנו בחמודו לא ימלט"
    },
    {
      "number": 21,
      "hebrew": "אין־שריד לאכלו על־כן לא־יחיל טובו"
    },
    {
      "number": 22,
      "hebrew": "במלאות שפקו יצר לו כל־יד עמל תבואנו"
    },
    {
      "number": 23,
      "hebrew": "יהי למלא בטנו ישלח־בו חרון אפו וימטר עלימו בלחומו"
    },
    {
      "number": 24,
      "hebrew": "יברח מנשק ברזל תחלפהו קשת נחושה"
    },
    {
      "number": 25,
      "hebrew": "שלף ויצא מגוה וברק ממררתו יהלך עליו אמים"
    },
    {
      "number": 26,
      "hebrew": "כל־חשך טמון לצפוניו תאכלהו אש לא־נפח ירע שריד באהלו"
    },
    {
      "number": 27,
      "hebrew": "יגלו שמים עונו וארץ מתקוממה לו"
    },
    {
      "number": 28,
      "hebrew": "יגל יבול ביתו נגרות ביום אפו"
    },
    {
      "number": 29,
      "hebrew": "זה חלק־אדם רשע מאלהים ונחלת אמרו מאל"
    }
  ]
}