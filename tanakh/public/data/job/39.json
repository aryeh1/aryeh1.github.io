{
  "book": "Job",
  "bookHebrew": "איוב",
  "chapter": 39,
  "verses": [
    {
      "number": 1,
      "hebrew": "הידעת עת לדת יעלי־סלע חלל אילות תשמר"
    },
    {
      "number": 2,
      "hebrew": "תספר ירחים תמלאנה וידעת עת לדתנה"
    },
    {
      "number": 3,
      "hebrew": "תכרענה ילדיהן תפלחנה חבליהם תשלחנה"
    },
    {
      "number": 4,
      "hebrew": "יחלמו בניהם ירבו בבר יצאו ולא־שבו למו"
    },
    {
      "number": 5,
      "hebrew": "מי־שלח פרא חפשי ומסרות ערוד מי פתח"
    },
    {
      "number": 6,
      "hebrew": "אשר־שמתי ערבה ביתו ומשכנותיו מלחה"
    },
    {
      "number": 7,
      "hebrew": "ישחק להמון קריה תשאות נוגש לא ישמע"
    },
    {
      "number": 8,
      "hebrew": "יתור הרים מרעהו ואחר כל־ירוק ידרוש"
    },
    {
      "number": 9,
      "hebrew": "היאבה רים עבדך אם־ילין על־אבוסך"
    },
    {
      "number": 10,
      "hebrew": "ה‍תקשר־רים בתלם עבתו אם־ישדד עמקים אחריך"
    },
    {
      "number": 11,
      "hebrew": "התבטח־בו כי־רב כחו ותעזב אליו יגיעך"
    },
    {
      "number": 12,
      "hebrew": "התאמין בו כי־ישוב [ישיב] זרעך וגרנך יאסף"
    },
    {
      "number": 13,
      "hebrew": "כנף־רננים נעלסה אם־אברה חסידה ונצה"
    },
    {
      "number": 14,
      "hebrew": "כי־תעזב לארץ בציה ועל־עפר תחמם"
    },
    {
      "number": 15,
      "hebrew": "ותשכח כי־רגל תזורה וחית השדה תדושה"
    },
    {
      "number": 16,
      "hebrew": "הקשיח בניה ללא־לה לריק יגיעה בלי־פחד"
    },
    {
      "number": 17,
      "hebrew": "כי־השה אלוה חכמה ולא־חלק לה בבינה"
    },
    {
      "number": 18,
      "hebrew": "כעת במרום תמריא תשחק לסוס ולרכבו"
    },
    {
      "number": 19,
      "hebrew": "התתן לסוס גבורה התלביש צוארו רעמה"
    },
    {
      "number": 20,
      "hebrew": "התרעישנו כארבה הוד נחרו אימה"
    },
    {
      "number": 21,
      "hebrew": "יחפרו בעמק וישיש בכח יצא לקראת־נשק"
    },
    {
      "number": 22,
      "hebrew": "ישחק לפחד ולא יחת ולא־ישוב מפני־חרב"
    },
    {
      "number": 23,
      "hebrew": "עליו תרנה אשפה להב חנית וכידון"
    },
    {
      "number": 24,
      "hebrew": "ברעש ורגז יגמא־ארץ ולא־יאמין כי־קול שופר"
    },
    {
      "number": 25,
      "hebrew": "בדי שפר יאמר האח ומרחוק יריח מלחמה רעם שרים ותרועה"
    },
    {
      "number": 26,
      "hebrew": "ה‍מבינתך יאבר־נץ יפרש כנפו [כנפיו] לתימן"
    },
    {
      "number": 27,
      "hebrew": "אם־על־פיך יגביה נשר וכי ירים קנו"
    },
    {
      "number": 28,
      "hebrew": "סלע ישכן ויתלנן על־שן־סלע ומצודה"
    },
    {
      "number": 29,
      "hebrew": "משם חפר־אכל למרחוק עיניו יביטו"
    },
    {
      "number": 30,
      "hebrew": "ואפרחו [ואפרחיו] יעלעו־דם ובאשר חללים שם הוא"
    }
  ]
}