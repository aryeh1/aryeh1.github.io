{
  "book": "Isaiah",
  "bookHebrew": "ישעיהו",
  "chapter": 42,
  "verses": [
    {
      "number": 1,
      "hebrew": "הן עבדי אתמך־בו בחירי רצתה נפשי נתתי רוחי עליו משפט לגוים יוציא"
    },
    {
      "number": 2,
      "hebrew": "לא יצעק ולא ישא ולא־ישמיע בחוץ קולו"
    },
    {
      "number": 3,
      "hebrew": "קנה רצוץ לא ישבור ופשתה כהה לא יכבנה לאמת יוציא משפט"
    },
    {
      "number": 4,
      "hebrew": "לא יכהה ולא ירוץ עד־ישים בארץ משפט ולתורתו איים ייחילו"
    },
    {
      "number": 5,
      "hebrew": "כה־אמר האל יהוה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה"
    },
    {
      "number": 6,
      "hebrew": "אני יהוה קראתיך בצדק ואחזק בידך ואצרך ואתנך לברית עם לאור גוים"
    },
    {
      "number": 7,
      "hebrew": "לפקח עינים עורות להוציא ממסגר אסיר מבית כלא ישבי חשך"
    },
    {
      "number": 8,
      "hebrew": "אני יהוה הוא שמי וכבודי לאחר לא־אתן ותהלתי לפסילים"
    },
    {
      "number": 9,
      "hebrew": "הראשנות הנה־באו וחדשות אני מגיד בטרם תצמחנה אשמיע אתכם"
    },
    {
      "number": 10,
      "hebrew": "שירו ליהוה שיר חדש תהלתו מקצה הארץ יורדי הים ומלאו איים וישביהם"
    },
    {
      "number": 11,
      "hebrew": "ישאו מדבר ועריו חצרים תשב קדר ירנו ישבי סלע מראש הרים יצוחו"
    },
    {
      "number": 12,
      "hebrew": "ישימו ליהוה כבוד ותהלתו באיים יגידו"
    },
    {
      "number": 13,
      "hebrew": "יהוה כגבור יצא כאיש מלחמות יעיר קנאה יריע אף־יצריח על־איביו יתגבר"
    },
    {
      "number": 14,
      "hebrew": "החשיתי מעולם אחריש אתאפק כיולדה אפעה אשם ואשאף יחד"
    },
    {
      "number": 15,
      "hebrew": "אחריב הרים וגבעות וכל־עשבם אוביש ושמתי נהרות לאיים ואגמים אוביש"
    },
    {
      "number": 16,
      "hebrew": "והולכתי עורים בדרך לא ידעו בנתיבות לא־ידעו אדריכם אשים מחשך לפניהם לאור ומעקשים למישור אלה הדברים עשיתם ולא עזבתים"
    },
    {
      "number": 17,
      "hebrew": "נסגו אחור יבשו בשת הבטחים בפסל האמרים למסכה אתם אלהינו"
    },
    {
      "number": 18,
      "hebrew": "החרשים שמעו והעורים הביטו לראות"
    },
    {
      "number": 19,
      "hebrew": "מי עור כי אם־עבדי וחרש כמלאכי אשלח מי עור כמשלם ועור כעבד יהוה"
    },
    {
      "number": 20,
      "hebrew": "ראית [ראות] רבות ולא תשמר פקוח אזנים ולא ישמע"
    },
    {
      "number": 21,
      "hebrew": "יהוה חפץ למען צדקו יגדיל תורה ויאדיר"
    },
    {
      "number": 22,
      "hebrew": "והוא עם־בזוז ושסוי הפח בחורים כלם ובבתי כלאים החבאו היו לבז ואין מציל משסה ואין־אמר השב"
    },
    {
      "number": 23,
      "hebrew": "מי בכם יאזין זאת יקשב וישמע לאחור"
    },
    {
      "number": 24,
      "hebrew": "מי־נתן למשוסה [למשסה] יעקב וישראל לבזזים הלוא יהוה זו חטאנו לו ולא־אבו בדרכיו הלוך ולא שמעו בתורתו"
    },
    {
      "number": 25,
      "hebrew": "וישפך עליו חמה אפו ועזוז מלחמה ותלהטהו מסביב ולא ידע ותבער־בו ולא־ישים על־לב"
    }
  ]
}