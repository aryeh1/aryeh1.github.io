{
  "book": "Isaiah",
  "bookHebrew": "ישעיהו",
  "chapter": 3,
  "verses": [
    {
      "number": 1,
      "hebrew": "כי הנה האדון יהוה צבאות מסיר מירושלם ומיהודה משען ומשענה כל משען־לחם וכל משען־מים"
    },
    {
      "number": 2,
      "hebrew": "גבור ואיש מלחמה שופט ונביא וקסם וזקן"
    },
    {
      "number": 3,
      "hebrew": "שר־חמשים ונשוא פנים ויועץ וחכם חרשים ונבון לחש"
    },
    {
      "number": 4,
      "hebrew": "ונתתי נערים שריהם ותעלולים ימשלו־בם"
    },
    {
      "number": 5,
      "hebrew": "ונגש העם איש באיש ואיש ברעהו ירהבו הנער בזקן והנקלה בנכבד"
    },
    {
      "number": 6,
      "hebrew": "כי־יתפש איש באחיו בית אביו שמלה לכה קצין תהיה־לנו והמכשלה הזאת תחת ידך"
    },
    {
      "number": 7,
      "hebrew": "ישא ביום ההוא לאמר לא־אהיה חבש ובביתי אין לחם ואין שמלה לא תשימני קצין עם"
    },
    {
      "number": 8,
      "hebrew": "כי כשלה ירושלם ויהודה נפל כי־לשונם ומעלליהם אל־יהוה למרות עני כבודו"
    },
    {
      "number": 9,
      "hebrew": "הכרת פניהם ענתה בם וחטאתם כסדם הגידו לא כחדו אוי לנפשם כי־גמלו להם רעה"
    },
    {
      "number": 10,
      "hebrew": "אמרו צדיק כי־טוב כי־פרי מעלליהם יאכלו"
    },
    {
      "number": 11,
      "hebrew": "אוי לרשע רע כי־גמול ידיו יעשה לו"
    },
    {
      "number": 12,
      "hebrew": "עמי נגשיו מעולל ונשים משלו בו עמי מאשריך מתעים ודרך ארחתיך בלעו",
      "parsha": "פ"
    },
    {
      "number": 13,
      "hebrew": "נצב לריב יהוה ועמד לדין עמים"
    },
    {
      "number": 14,
      "hebrew": "יהוה במשפט יבוא עם־זקני עמו ושריו ואתם בערתם הכרם גזלת העני בבתיכם"
    },
    {
      "number": 15,
      "hebrew": "מלכם [מה־] [לכם] תדכאו עמי ופני עניים תטחנו נאם־אדני יהוה צבאות",
      "parsha": "ס"
    },
    {
      "number": 16,
      "hebrew": "ויאמר יהוה יען כי גבהו בנות ציון ותלכנה נטוות [נטויות] גרון ומשקרות עינים הלוך וטפף תלכנה וברגליהם תעכסנה"
    },
    {
      "number": 17,
      "hebrew": "ושפח אדני קדקד בנות ציון ויהוה פתהן יערה",
      "parsha": "ס"
    },
    {
      "number": 18,
      "hebrew": "ביום ההוא יסיר אדני את תפארת העכסים והשביסים והשהרנים"
    },
    {
      "number": 19,
      "hebrew": "הנטיפות והשירות והרעלות"
    },
    {
      "number": 20,
      "hebrew": "הפארים והצעדות והקשרים ובתי הנפש והלחשים"
    },
    {
      "number": 21,
      "hebrew": "הטבעות ונזמי האף"
    },
    {
      "number": 22,
      "hebrew": "המחלצות והמעטפות והמטפחות והחריטים"
    },
    {
      "number": 23,
      "hebrew": "והגלינים והסדינים והצניפות והרדידים"
    },
    {
      "number": 24,
      "hebrew": "והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק כי־תחת יפי"
    },
    {
      "number": 25,
      "hebrew": "מתיך בחרב יפלו וגבורתך במלחמה"
    },
    {
      "number": 26,
      "hebrew": "ואנו ואבלו פתחיה ונקתה לארץ תשב"
    }
  ]
}