{
  "book": "Isaiah",
  "bookHebrew": "ישעיהו",
  "chapter": 40,
  "verses": [
    {
      "number": 1,
      "hebrew": "נחמו נחמו עמי יאמר אלהיכם"
    },
    {
      "number": 2,
      "hebrew": "דברו על־לב ירושלם וקראו אליה כי מלאה צבאה כי נרצה עונה כי לקחה מיד יהוה כפלים בכל־חטאתיה",
      "parsha": "ס"
    },
    {
      "number": 3,
      "hebrew": "קול קורא במדבר פנו דרך יהוה ישרו בערבה מסלה לאלהינו"
    },
    {
      "number": 4,
      "hebrew": "כל־גיא ינשא וכל־הר וגבעה ישפלו והיה העקב למישור והרכסים לבקעה"
    },
    {
      "number": 5,
      "hebrew": "ונגלה כבוד יהוה וראו כל־בשר יחדו כי פי יהוה דבר",
      "parsha": "פ"
    },
    {
      "number": 6,
      "hebrew": "קול אמר קרא ואמר מה אקרא כל־הבשר חציר וכל־חסדו כציץ השדה"
    },
    {
      "number": 7,
      "hebrew": "יבש חציר נבל ציץ כי רוח יהוה נשבה בו אכן חציר העם"
    },
    {
      "number": 8,
      "hebrew": "יבש חציר נבל ציץ ודבר־אלהינו יקום לעולם",
      "parsha": "ס"
    },
    {
      "number": 9,
      "hebrew": "על הר־גבה עלי־לך מבשרת ציון הרימי בכח קולך מבשרת ירושלם הרימי אל־תיראי אמרי לערי יהודה הנה אלהיכם"
    },
    {
      "number": 10,
      "hebrew": "הנה אדני יהוה בחזק יבוא וזרעו משלה לו הנה שכרו אתו ופעלתו לפניו"
    },
    {
      "number": 11,
      "hebrew": "כרעה עדרו ירעה בזרעו יקבץ טלאים ובחיקו ישא עלות ינהל",
      "parsha": "ס"
    },
    {
      "number": 12,
      "hebrew": "מי־מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים"
    },
    {
      "number": 13,
      "hebrew": "מי־תכן את־רוח יהוה ואיש עצתו יודיענו"
    },
    {
      "number": 14,
      "hebrew": "את־מי נועץ ויבינהו וילמדהו בארח משפט וילמדהו דעת ודרך תבונות יודיענו"
    },
    {
      "number": 15,
      "hebrew": "הן גוים כמר מדלי וכשחק מאזנים נחשבו הן איים כדק יטול"
    },
    {
      "number": 16,
      "hebrew": "ולבנון אין די בער וחיתו אין די עולה",
      "parsha": "פ"
    },
    {
      "number": 17,
      "hebrew": "כל־הגוים כאין נגדו מאפס ותהו נחשבו־לו"
    },
    {
      "number": 18,
      "hebrew": "ואל־מי תדמיון אל ומה־דמות תערכו לו"
    },
    {
      "number": 19,
      "hebrew": "הפסל נסך חרש וצרף בזהב ירקענו ורתקות כסף צורף"
    },
    {
      "number": 20,
      "hebrew": "המסכן תרומה עץ לא־ירקב יבחר חרש חכם יבקש־לו להכין פסל לא ימוט",
      "parsha": "ס"
    },
    {
      "number": 21,
      "hebrew": "הלוא תדעו הלוא תשמעו הלוא הגד מראש לכם הלוא הבינתם מוסדות הארץ"
    },
    {
      "number": 22,
      "hebrew": "הישב על־חוג הארץ וישביה כחגבים הנוטה כדק שמים וימתחם כאהל לשבת"
    },
    {
      "number": 23,
      "hebrew": "הנותן רוזנים לאין שפטי ארץ כתהו עשה"
    },
    {
      "number": 24,
      "hebrew": "אף בל־נטעו אף בל־זרעו אף בל־שרש בארץ גזעם וגם־נשף בהם ויבשו וסערה כקש תשאם",
      "parsha": "ס"
    },
    {
      "number": 25,
      "hebrew": "ואל־מי תדמיוני ואשוה יאמר קדוש"
    },
    {
      "number": 26,
      "hebrew": "שאו־מרום עיניכם וראו מי־ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר",
      "parsha": "ס"
    },
    {
      "number": 27,
      "hebrew": "למה תאמר יעקב ותדבר ישראל נסתרה דרכי מיהוה ומאלהי משפטי יעבור"
    },
    {
      "number": 28,
      "hebrew": "הלוא ידעת אם־לא שמעת אלהי עולם יהוה בורא קצות הארץ לא ייעף ולא ייגע אין חקר לתבונתו"
    },
    {
      "number": 29,
      "hebrew": "נתן ליעף כח ולאין אונים עצמה ירבה"
    },
    {
      "number": 30,
      "hebrew": "ויעפו נערים ויגעו ובחורים כשול יכשלו"
    },
    {
      "number": 31,
      "hebrew": "וקוי יהוה יחליפו כח יעלו אבר כנשרים ירוצו ולא ייגעו ילכו ולא ייעפו",
      "parsha": "ס"
    }
  ]
}