{
  "book": "Isaiah",
  "bookHebrew": "ישעיהו",
  "chapter": 28,
  "verses": [
    {
      "number": 1,
      "hebrew": "הוי עטרת גאות שכרי אפרים וציץ נבל צבי תפארתו אשר על־ראש גיא־שמנים הלומי יין"
    },
    {
      "number": 2,
      "hebrew": "הנה חזק ואמץ לאדני כזרם ברד שער קטב כזרם מים כבירים שטפים הניח לארץ ביד"
    },
    {
      "number": 3,
      "hebrew": "ברגלים תרמסנה עטרת גאות שכורי אפרים"
    },
    {
      "number": 4,
      "hebrew": "והיתה ציצת נבל צבי תפארתו אשר על־ראש גיא שמנים כבכורה בטרם קיץ אשר יראה הראה אותה בעודה בכפו יבלענה",
      "parsha": "ס"
    },
    {
      "number": 5,
      "hebrew": "ביום ההוא יהיה יהוה צבאות לעטרת צבי ולצפירת תפארה לשאר עמו"
    },
    {
      "number": 6,
      "hebrew": "ולרוח משפט ליושב על־המשפט ולגבורה משיבי מלחמה שערה",
      "parsha": "ס"
    },
    {
      "number": 7,
      "hebrew": "וגם־אלה ביין שגו ובשכר תעו כהן ונביא שגו בשכר נבלעו מן־היין תעו מן־השכר שגו בראה פקו פליליה"
    },
    {
      "number": 8,
      "hebrew": "כי כל־שלחנות מלאו קיא צאה בלי מקום",
      "parsha": "פ"
    },
    {
      "number": 9,
      "hebrew": "את־מי יורה דעה ואת־מי יבין שמועה גמולי מחלב עתיקי משדים"
    },
    {
      "number": 10,
      "hebrew": "כי צו לצו צו לצו קו לקו קו לקו זעיר שם זעיר שם"
    },
    {
      "number": 11,
      "hebrew": "כי בלעגי שפה ובלשון אחרת ידבר אל־העם הזה"
    },
    {
      "number": 12,
      "hebrew": "אשר אמר אליהם זאת המנוחה הניחו לעיף וזאת המרגעה ולא אבוא שמוע"
    },
    {
      "number": 13,
      "hebrew": "והיה להם דבר־יהוה צו לצו צו לצו קו לקו קו לקו זעיר שם זעיר שם למען ילכו וכשלו אחור ונשברו ונוקשו ונלכדו",
      "parsha": "פ"
    },
    {
      "number": 14,
      "hebrew": "לכן שמעו דבר־יהוה אנשי לצון משלי העם הזה אשר בירושלם"
    },
    {
      "number": 15,
      "hebrew": "כי אמרתם כרתנו ברית את־מות ועם־שאול עשינו חזה שיט [שוט] שוטף כי־עבר [יעבר] לא יבואנו כי שמנו כזב מחסנו ובשקר נסתרנו",
      "parsha": "פ"
    },
    {
      "number": 16,
      "hebrew": "לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחיש"
    },
    {
      "number": 17,
      "hebrew": "ושמתי משפט לקו וצדקה למשקלת ויעה ברד מחסה כזב וסתר מים ישטפו",
      "parsha": "ס"
    },
    {
      "number": 18,
      "hebrew": "וכפר בריתכם את־מות וחזותכם את־שאול לא תקום שוט שוטף כי יעבר והייתם לו למרמס"
    },
    {
      "number": 19,
      "hebrew": "מדי עברו יקח אתכם כי־בבקר בבקר יעבר ביום ובלילה והיה רק־זועה הבין שמועה"
    },
    {
      "number": 20,
      "hebrew": "כי־קצר המצע מהשתרע והמסכה צרה כהתכנס"
    },
    {
      "number": 21,
      "hebrew": "כי כהר־פרצים יקום יהוה כעמק בגבעון ירגז לעשות מעשהו זר מעשהו ולעבד עבדתו נכריה עבדתו"
    },
    {
      "number": 22,
      "hebrew": "ועתה אל־תתלוצצו פן־יחזקו מוסריכם כי־כלה ונחרצה שמעתי מאת אדני יהוה צבאות על־כל־הארץ",
      "parsha": "פ"
    },
    {
      "number": 23,
      "hebrew": "האזינו ושמעו קולי הקשיבו ושמעו אמרתי"
    },
    {
      "number": 24,
      "hebrew": "הכל היום יחרש החרש לזרע יפתח וישדד אדמתו"
    },
    {
      "number": 25,
      "hebrew": "הלוא אם־שוה פניה והפיץ קצח וכמן יזרק ושם חטה שורה ושערה נסמן וכסמת גבלתו"
    },
    {
      "number": 26,
      "hebrew": "ויסרו למשפט אלהיו יורנו"
    },
    {
      "number": 27,
      "hebrew": "כי לא בחרוץ יודש קצח ואופן עגלה על־כמן יוסב כי במטה יחבט קצח וכמן בשבט"
    },
    {
      "number": 28,
      "hebrew": "לחם יודק כי לא לנצח אדוש ידושנו והמם גלגל עגלתו ופרשיו לא־ידקנו"
    },
    {
      "number": 29,
      "hebrew": "גם־זאת מעם יהוה צבאות יצאה הפליא עצה הגדיל תושיה",
      "parsha": "פ"
    }
  ]
}