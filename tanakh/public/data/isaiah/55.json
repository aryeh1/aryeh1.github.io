{
  "book": "Isaiah",
  "bookHebrew": "ישעיהו",
  "chapter": 55,
  "verses": [
    {
      "number": 1,
      "hebrew": "הוי כל־צמא לכו למים ואשר אין־לו כסף לכו שברו ואכלו ולכו שברו בלוא־כסף ובלוא מחיר יין וחלב"
    },
    {
      "number": 2,
      "hebrew": "למה תשקלו־כסף בלוא־לחם ויגיעכם בלוא לשבעה שמעו שמוע אלי ואכלו־טוב ותתענג בדשן נפשכם"
    },
    {
      "number": 3,
      "hebrew": "הטו אזנכם ולכו אלי שמעו ותחי נפשכם ואכרתה לכם ברית עולם חסדי דוד הנאמנים"
    },
    {
      "number": 4,
      "hebrew": "הן עד לאומים נתתיו נגיד ומצוה לאמים"
    },
    {
      "number": 5,
      "hebrew": "הן גוי לא־תדע תקרא וגוי לא־ידעוך אליך ירוצו למען יהוה אלהיך ולקדוש ישראל כי פארך",
      "parsha": "ס"
    },
    {
      "number": 6,
      "hebrew": "דרשו יהוה בהמצאו קראהו בהיותו קרוב"
    },
    {
      "number": 7,
      "hebrew": "יעזב רשע דרכו ואיש און מחשבתיו וישב אל־יהוה וירחמהו ואל־אלהינו כי־ירבה לסלוח"
    },
    {
      "number": 8,
      "hebrew": "כי לא מחשבותי מחשבותיכם ולא דרכיכם דרכי נאם יהוה"
    },
    {
      "number": 9,
      "hebrew": "כי־גבהו שמים מארץ כן גבהו דרכי מדרכיכם ומחשבתי ממחשבתיכם"
    },
    {
      "number": 10,
      "hebrew": "כי כאשר ירד הגשם והשלג מן־השמים ושמה לא ישוב כי אם־הרוה את־הארץ והולידה והצמיחה ונתן זרע לזרע ולחם לאכל"
    },
    {
      "number": 11,
      "hebrew": "כן יהיה דברי אשר יצא מפי לא־ישוב אלי ריקם כי אם־עשה את־אשר חפצתי והצליח אשר שלחתיו"
    },
    {
      "number": 12,
      "hebrew": "כי־בשמחה תצאו ובשלום תובלון ההרים והגבעות יפצחו לפניכם רנה וכל־עצי השדה ימחאו־כף"
    },
    {
      "number": 13,
      "hebrew": "תחת הנעצוץ יעלה ברוש תחת [ותחת] הסרפד יעלה הדס והיה ליהוה לשם לאות עולם לא יכרת",
      "parsha": "פ"
    }
  ]
}