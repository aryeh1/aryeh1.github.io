{
  "book": "Isaiah",
  "bookHebrew": "ישעיהו",
  "chapter": 7,
  "verses": [
    {
      "number": 1,
      "hebrew": "ויהי בימי אחז בן־יותם בן־עזיהו מלך יהודה עלה רצין מלך־ארם ופקח בן־רמליהו מלך־ישראל ירושלם למלחמה עליה ולא יכל להלחם עליה"
    },
    {
      "number": 2,
      "hebrew": "ויגד לבית דוד לאמר נחה ארם על־אפרים וינע לבבו ולבב עמו כנוע עצי־יער מפני־רוח"
    },
    {
      "number": 3,
      "hebrew": "ויאמר יהוה אל־ישעיהו צא־נא לקראת אחז אתה ושאר ישוב בנך אל־קצה תעלת הברכה העליונה אל־מסלת שדה כובס"
    },
    {
      "number": 4,
      "hebrew": "ואמרת אליו השמר והשקט אל־תירא ולבבך אל־ירך משני זנבות האודים העשנים האלה בחרי־אף רצין וארם ובן־רמליהו"
    },
    {
      "number": 5,
      "hebrew": "יען כי־יעץ עליך ארם רעה אפרים ובן־רמליהו לאמר"
    },
    {
      "number": 6,
      "hebrew": "נעלה ביהודה ונקיצנה ונבקענה אלינו ונמליך מלך בתוכה את בן־טבאל"
    },
    {
      "number": 7,
      "hebrew": "כה אמר אדני יהוה לא תקום ולא תהיה"
    },
    {
      "number": 8,
      "hebrew": "כי ראש ארם דמשק וראש דמשק רצין ובעוד ששים וחמש שנה יחת אפרים מעם"
    },
    {
      "number": 9,
      "hebrew": "וראש אפרים שמרון וראש שמרון בן־רמליהו אם לא תאמינו כי לא תאמנו"
    },
    {
      "number": 10,
      "hebrew": "ויוסף יהוה דבר אל־אחז לאמר"
    },
    {
      "number": 11,
      "hebrew": "שאל־לך אות מעם יהוה אלהיך העמק שאלה או הגבה למעלה"
    },
    {
      "number": 12,
      "hebrew": "ויאמר אחז לא־אשאל ולא־אנסה את־יהוה"
    },
    {
      "number": 13,
      "hebrew": "ויאמר שמעו־נא בית דוד המעט מכם הלאות אנשים כי תלאו גם את־אלהי"
    },
    {
      "number": 14,
      "hebrew": "לכן יתן אדני הוא לכם אות הנה העלמה הרה וילדת בן וקראת שמו עמנו אל"
    },
    {
      "number": 15,
      "hebrew": "חמאה ודבש יאכל לדעתו מאוס ברע ובחור בטוב"
    },
    {
      "number": 16,
      "hebrew": "כי בטרם ידע הנער מאס ברע ובחר בטוב תעזב האדמה אשר אתה קץ מפני שני מלכיה"
    },
    {
      "number": 17,
      "hebrew": "יביא יהוה עליך ועל־עמך ועל־בית אביך ימים אשר לא־באו למיום סור־אפרים מעל יהודה את מלך אשור"
    },
    {
      "number": 18,
      "hebrew": "והיה ביום ההוא ישרק יהוה לזבוב אשר בקצה יארי מצרים ולדבורה אשר בארץ אשור"
    },
    {
      "number": 19,
      "hebrew": "ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים"
    },
    {
      "number": 20,
      "hebrew": "ביום ההוא יגלח אדני בתער השכירה בעברי נהר במלך אשור את־הראש ושער הרגלים וגם את־הזקן תספה"
    },
    {
      "number": 21,
      "hebrew": "והיה ביום ההוא יחיה־איש עגלת בקר ושתי־צאן"
    },
    {
      "number": 22,
      "hebrew": "והיה מרב עשות חלב יאכל חמאה כי־חמאה ודבש יאכל כל־הנותר בקרב הארץ"
    },
    {
      "number": 23,
      "hebrew": "והיה ביום ההוא יהיה כל־מקום אשר יהיה־שם אלף גפן באלף כסף לשמיר ולשית יהיה"
    },
    {
      "number": 24,
      "hebrew": "בחצים ובקשת יבוא שמה כי־שמיר ושית תהיה כל־הארץ"
    },
    {
      "number": 25,
      "hebrew": "וכל ההרים אשר במעדר יעדרון לא־תבוא שמה יראת שמיר ושית והיה למשלח שור ולמרמס שה"
    }
  ]
}