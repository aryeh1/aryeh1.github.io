{
  "book": "Isaiah",
  "bookHebrew": "ישעיהו",
  "chapter": 16,
  "verses": [
    {
      "number": 1,
      "hebrew": "שלחו־כר משל־ארץ מסלע מדברה אל־הר בת־ציון"
    },
    {
      "number": 2,
      "hebrew": "והיה כעוף־נודד קן משלח תהיינה בנות מואב מעברת לארנון"
    },
    {
      "number": 3,
      "hebrew": "הביאו [הביאי] עצה עשו פלילה שיתי כליל צלך בתוך צהרים סתרי נדחים נדד אל־תגלי"
    },
    {
      "number": 4,
      "hebrew": "יגורו בך נדחי מואב הוי־סתר למו מפני שודד כי־אפס המץ כלה שד תמו רמס מן־הארץ"
    },
    {
      "number": 5,
      "hebrew": "והוכן בחסד כסא וישב עליו באמת באהל דוד שפט ודרש משפט ומהר צדק"
    },
    {
      "number": 6,
      "hebrew": "שמענו גאון־מואב גא מאד גאותו וגאונו ועברתו לא־כן בדיו"
    },
    {
      "number": 7,
      "hebrew": "לכן ייליל מואב למואב כלה ייליל לאשישי קיר־חרשת תהגו אך־נכאים"
    },
    {
      "number": 8,
      "hebrew": "כי שדמות חשבון אמלל גפן שבמה בעלי גוים הלמו שרוקיה עד־יעזר נגעו תעו מדבר שלחותיה נטשו עברו ים"
    },
    {
      "number": 9,
      "hebrew": "על־כן אבכה בבכי יעזר גפן שבמה אריוך דמעתי חשבון ואלעלה כי על־קיצך ועל־קצירך הידד נפל"
    },
    {
      "number": 10,
      "hebrew": "ונאסף שמחה וגיל מן־הכרמל ובכרמים לא־ירנן לא ירעע יין ביקבים לא־ידרך הדרך הידד השבתי"
    },
    {
      "number": 11,
      "hebrew": "על־כן מעי למואב ככנור יהמו וקרבי לקיר חרש"
    },
    {
      "number": 12,
      "hebrew": "והיה כי־נראה כי־נלאה מואב על־הבמה ובא אל־מקדשו להתפלל ולא יוכל"
    },
    {
      "number": 13,
      "hebrew": "זה הדבר אשר דבר יהוה אל־מואב מאז"
    },
    {
      "number": 14,
      "hebrew": "ועתה דבר יהוה לאמר בשלש שנים כשני שכיר ונקלה כבוד מואב בכל ההמון הרב ושאר מעט מזער לוא כביר"
    }
  ]
}