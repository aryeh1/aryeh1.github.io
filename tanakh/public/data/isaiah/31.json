{
  "book": "Isaiah",
  "bookHebrew": "ישעיהו",
  "chapter": 31,
  "verses": [
    {
      "number": 1,
      "hebrew": "הוי הירדים מצרים לעזרה על־סוסים ישענו ויבטחו על־רכב כי רב ועל פרשים כי־עצמו מאד ולא שעו על־קדוש ישראל ואת־יהוה לא דרשו"
    },
    {
      "number": 2,
      "hebrew": "וגם־הוא חכם ויבא רע ואת־דבריו לא הסיר וקם על־בית מרעים ועל־עזרת פעלי און"
    },
    {
      "number": 3,
      "hebrew": "ומצרים אדם ולא־אל וסוסיהם בשר ולא־רוח ויהוה יטה ידו וכשל עוזר ונפל עזר ויחדו כלם יכליון",
      "parsha": "ס"
    },
    {
      "number": 4,
      "hebrew": "כי כה אמר־יהוה אלי כאשר יהגה האריה והכפיר על־טרפו אשר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על־הר־ציון ועל־גבעתה"
    },
    {
      "number": 5,
      "hebrew": "כצפרים עפות כן יגן יהוה צבאות על־ירושלם גנון והציל פסח והמליט"
    },
    {
      "number": 6,
      "hebrew": "שובו לאשר העמיקו סרה בני ישראל"
    },
    {
      "number": 7,
      "hebrew": "כי ביום ההוא ימאסון איש אלילי כספו ואלילי זהבו אשר עשו לכם ידיכם חטא"
    },
    {
      "number": 8,
      "hebrew": "ונפל אשור בחרב לא־איש וחרב לא־אדם תאכלנו ונס לו מפני־חרב ובחוריו למס יהיו"
    },
    {
      "number": 9,
      "hebrew": "וסלעו ממגור יעבור וחתו מנס שריו נאם־יהוה אשר־אור לו בציון ותנור לו בירושלם",
      "parsha": "פ"
    }
  ]
}