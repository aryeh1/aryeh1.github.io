{
  "book": "Isaiah",
  "bookHebrew": "ישעיהו",
  "chapter": 32,
  "verses": [
    {
      "number": 1,
      "hebrew": "הן לצדק ימלך־מלך ולשרים למשפט ישרו"
    },
    {
      "number": 2,
      "hebrew": "והיה־איש כמחבא־רוח וסתר זרם כפלגי־מים בציון כצל סלע־כבד בארץ עיפה"
    },
    {
      "number": 3,
      "hebrew": "ולא תשעינה עיני ראים ואזני שמעים תקשבנה"
    },
    {
      "number": 4,
      "hebrew": "ולבב נמהרים יבין לדעת ולשון עלגים תמהר לדבר צחות"
    },
    {
      "number": 5,
      "hebrew": "לא־יקרא עוד לנבל נדיב ולכילי לא יאמר שוע"
    },
    {
      "number": 6,
      "hebrew": "כי נבל נבלה ידבר ולבו יעשה־און לעשות חנף ולדבר אל־יהוה תועה להריק נפש רעב ומשקה צמא יחסיר"
    },
    {
      "number": 7,
      "hebrew": "וכלי כליו רעים הוא זמות יעץ לחבל ענוים [עניים] באמרי־שקר ובדבר אביון משפט"
    },
    {
      "number": 8,
      "hebrew": "ונדיב נדיבות יעץ והוא על־נדיבות יקום"
    },
    {
      "number": 9,
      "hebrew": "נשים שאננות קמנה שמענה קולי בנות בטחות האזנה אמרתי"
    },
    {
      "number": 10,
      "hebrew": "ימים על־שנה תרגזנה בטחות כי כלה בציר אסף בלי יבוא"
    },
    {
      "number": 11,
      "hebrew": "חרדו שאננות רגזה בטחות פשטה וערה וחגורה על־חלצים"
    },
    {
      "number": 12,
      "hebrew": "על־שדים ספדים על־שדי־חמד על־גפן פריה"
    },
    {
      "number": 13,
      "hebrew": "על אדמת עמי קוץ שמיר תעלה כי על־כל־בתי משוש קריה עליזה"
    },
    {
      "number": 14,
      "hebrew": "כי־ארמון נטש המון עיר עזב עפל ובחן היה בעד מערות עד־עולם משוש פראים מרעה עדרים"
    },
    {
      "number": 15,
      "hebrew": "עד־יערה עלינו רוח ממרום והיה מדבר לכרמל וכרמל [והכרמל] ליער יחשב"
    },
    {
      "number": 16,
      "hebrew": "ושכן במדבר משפט וצדקה בכרמל תשב"
    },
    {
      "number": 17,
      "hebrew": "והיה מעשה הצדקה שלום ועבדת הצדקה השקט ובטח עד־עולם"
    },
    {
      "number": 18,
      "hebrew": "וישב עמי בנוה שלום ובמשכנות מבטחים ובמנוחת שאננות"
    },
    {
      "number": 19,
      "hebrew": "וברד ברדת היער ובשפלה תשפל העיר"
    },
    {
      "number": 20,
      "hebrew": "אשריכם זרעי על־כל־מים משלחי רגל־השור והחמור"
    }
  ]
}