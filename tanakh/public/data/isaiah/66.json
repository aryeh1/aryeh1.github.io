{
  "book": "Isaiah",
  "bookHebrew": "ישעיהו",
  "chapter": 66,
  "verses": [
    {
      "number": 1,
      "hebrew": "כה אמר יהוה השמים כסאי והארץ הדם רגלי אי־זה בית אשר תבנו־לי ואי־זה מקום מנוחתי"
    },
    {
      "number": 2,
      "hebrew": "ואת־כל־אלה ידי עשתה ויהיו כל־אלה נאם־יהוה ואל־זה אביט אל־עני ונכה־רוח וחרד על־דברי"
    },
    {
      "number": 3,
      "hebrew": "שוחט השור מכה־איש זובח השה ערף כלב מעלה מנחה דם־חזיר מזכיר לבנה מברך און גם־המה בחרו בדרכיהם ובשקוציהם נפשם חפצה"
    },
    {
      "number": 4,
      "hebrew": "גם־אני אבחר בתעלליהם ומגורתם אביא להם יען קראתי ואין עונה דברתי ולא שמעו ויעשו הרע בעיני ובאשר לא־חפצתי בחרו",
      "parsha": "ס"
    },
    {
      "number": 5,
      "hebrew": "שמעו דבר־יהוה החרדים אל־דברו אמרו אחיכם שנאיכם מנדיכם למען שמי יכבד יהוה ונראה בשמחתכם והם יבשו"
    },
    {
      "number": 6,
      "hebrew": "קול שאון מעיר קול מהיכל קול יהוה משלם גמול לאיביו"
    },
    {
      "number": 7,
      "hebrew": "בטרם תחיל ילדה בטרם יבוא חבל לה והמליטה זכר"
    },
    {
      "number": 8,
      "hebrew": "מי־שמע כזאת מי ראה כאלה היוחל ארץ ביום אחד אם־יולד גוי פעם אחת כי־חלה גם־ילדה ציון את־בניה"
    },
    {
      "number": 9,
      "hebrew": "האני אשביר ולא אוליד יאמר יהוה אם־אני המוליד ועצרתי אמר אלהיך",
      "parsha": "ס"
    },
    {
      "number": 10,
      "hebrew": "שמחו את־ירושלם וגילו בה כל־אהביה שישו אתה משוש כל־המתאבלים עליה"
    },
    {
      "number": 11,
      "hebrew": "למען תינקו ושבעתם משד תנחמיה למען תמצו והתענגתם מזיז כבודה",
      "parsha": "ס"
    },
    {
      "number": 12,
      "hebrew": "כי־כה אמר יהוה הנני נטה־אליה כנהר שלום וכנחל שוטף כבוד גוים וינקתם על־צד תנשאו ועל־ברכים תשעשעו"
    },
    {
      "number": 13,
      "hebrew": "כאיש אשר אמו תנחמנו כן אנכי אנחמכם ובירושלם תנחמו"
    },
    {
      "number": 14,
      "hebrew": "וראיתם ושש לבכם ועצמותיכם כדשא תפרחנה ונודעה יד־יהוה את־עבדיו וזעם את־איביו",
      "parsha": "ס"
    },
    {
      "number": 15,
      "hebrew": "כי־הנה יהוה באש יבוא וכסופה מרכבתיו להשיב בחמה אפו וגערתו בלהבי־אש"
    },
    {
      "number": 16,
      "hebrew": "כי באש יהוה נשפט ובחרבו את־כל־בשר ורבו חללי יהוה"
    },
    {
      "number": 17,
      "hebrew": "המתקדשים והמטהרים אל־הגנות אחר אחד [אחת] בתוך אכלי בשר החזיר והשקץ והעכבר יחדו יספו נאם־יהוה"
    },
    {
      "number": 18,
      "hebrew": "ואנכי מעשיהם ומחשבתיהם באה לקבץ את־כל־הגוים והלשנות ובאו וראו את־כבודי"
    },
    {
      "number": 19,
      "hebrew": "ושמתי בהם אות ושלחתי מהם פליטים אל־הגוים תרשיש פול ולוד משכי קשת תבל ויון האיים הרחקים אשר לא־שמעו את־שמעי ולא־ראו את־כבודי והגידו את־כבודי בגוים"
    },
    {
      "number": 20,
      "hebrew": "והביאו את־כל־אחיכם מכל־הגוים מנחה ליהוה בסוסים וברכב ובצבים ובפרדים ובכרכרות על הר קדשי ירושלם אמר יהוה כאשר יביאו בני ישראל את־המנחה בכלי טהור בית יהוה"
    },
    {
      "number": 21,
      "hebrew": "וגם־מהם אקח לכהנים ללוים אמר יהוה"
    },
    {
      "number": 22,
      "hebrew": "כי כאשר השמים החדשים והארץ החדשה אשר אני עשה עמדים לפני נאם־יהוה כן יעמד זרעכם ושמכם"
    },
    {
      "number": 23,
      "hebrew": "והיה מדי־חדש בחדשו ומדי שבת בשבתו יבוא כל־בשר להשתחות לפני אמר יהוה"
    },
    {
      "number": 24,
      "hebrew": "ויצאו וראו בפגרי האנשים הפשעים בי כי תולעתם לא תמות ואשם לא תכבה והיו דראון לכל־בשר"
    }
  ]
}