{
  "book": "Isaiah",
  "bookHebrew": "ישעיהו",
  "chapter": 14,
  "verses": [
    {
      "number": 1,
      "hebrew": "כי ירחם יהוה את־יעקב ובחר עוד בישראל והניחם על־אדמתם ונלוה הגר עליהם ונספחו על־בית יעקב"
    },
    {
      "number": 2,
      "hebrew": "ולקחום עמים והביאום אל־מקומם והתנחלום בית־ישראל על אדמת יהוה לעבדים ולשפחות והיו שבים לשביהם ורדו בנגשיהם",
      "parsha": "ס"
    },
    {
      "number": 3,
      "hebrew": "והיה ביום הניח יהוה לך מעצבך ומרגזך ומן־העבדה הקשה אשר עבד־בך"
    },
    {
      "number": 4,
      "hebrew": "ונשאת המשל הזה על־מלך בבל ואמרת איך שבת נגש שבתה מדהבה"
    },
    {
      "number": 5,
      "hebrew": "שבר יהוה מטה רשעים שבט משלים"
    },
    {
      "number": 6,
      "hebrew": "מכה עמים בעברה מכת בלתי סרה רדה באף גוים מרדף בלי חשך"
    },
    {
      "number": 7,
      "hebrew": "נחה שקטה כל־הארץ פצחו רנה"
    },
    {
      "number": 8,
      "hebrew": "גם־ברושים שמחו לך ארזי לבנון מאז שכבת לא־יעלה הכרת עלינו"
    },
    {
      "number": 9,
      "hebrew": "שאול מתחת רגזה לך לקראת בואך עורר לך רפאים כל־עתודי ארץ הקים מכסאותם כל מלכי גוים"
    },
    {
      "number": 10,
      "hebrew": "כלם יענו ויאמרו אליך גם־אתה חלית כמונו אלינו נמשלת"
    },
    {
      "number": 11,
      "hebrew": "הורד שאול גאונך המית נבליך תחתיך יצע רמה ומכסיך תולעה"
    },
    {
      "number": 12,
      "hebrew": "איך נפלת משמים הילל בן־שחר נגדעת לארץ חולש על־גוים"
    },
    {
      "number": 13,
      "hebrew": "ואתה אמרת בלבבך השמים אעלה ממעל לכוכבי־אל ארים כסאי ואשב בהר־מועד בירכתי צפון"
    },
    {
      "number": 14,
      "hebrew": "אעלה על־במתי עב אדמה לעליון"
    },
    {
      "number": 15,
      "hebrew": "אך אל־שאול תורד אל־ירכתי־בור"
    },
    {
      "number": 16,
      "hebrew": "ראיך אליך ישגיחו אליך יתבוננו הזה האיש מרגיז הארץ מרעיש ממלכות"
    },
    {
      "number": 17,
      "hebrew": "שם תבל כמדבר ועריו הרס אסיריו לא־פתח ביתה"
    },
    {
      "number": 18,
      "hebrew": "כל־מלכי גוים כלם שכבו בכבוד איש בביתו"
    },
    {
      "number": 19,
      "hebrew": "ואתה השלכת מקברך כנצר נתעב לבוש הרגים מטעני חרב יורדי אל־אבני־בור כפגר מובס"
    },
    {
      "number": 20,
      "hebrew": "לא־תחד אתם בקבורה כי־ארצך שחת עמך הרגת לא־יקרא לעולם זרע מרעים"
    },
    {
      "number": 21,
      "hebrew": "הכינו לבניו מטבח בעון אבותם בל־יקמו וירשו ארץ ומלאו פני־תבל ערים"
    },
    {
      "number": 22,
      "hebrew": "וקמתי עליהם נאם יהוה צבאות והכרתי לבבל שם ושאר ונין ונכד נאם־יהוה"
    },
    {
      "number": 23,
      "hebrew": "ושמתיה למורש קפד ואגמי־מים וטאטאתיה במטאטא השמד נאם יהוה צבאות",
      "parsha": "ס"
    },
    {
      "number": 24,
      "hebrew": "נשבע יהוה צבאות לאמר אם־לא כאשר דמיתי כן היתה וכאשר יעצתי היא תקום"
    },
    {
      "number": 25,
      "hebrew": "לשבר אשור בארצי ועל־הרי אבוסנו וסר מעליהם עלו וסבלו מעל שכמו יסור"
    },
    {
      "number": 26,
      "hebrew": "זאת העצה היעוצה על־כל־הארץ וזאת היד הנטויה על־כל־הגוים"
    },
    {
      "number": 27,
      "hebrew": "כי־יהוה צבאות יעץ ומי יפר וידו הנטויה ומי ישיבנה",
      "parsha": "פ"
    },
    {
      "number": 28,
      "hebrew": "בשנת־מות המלך אחז היה המשא הזה"
    },
    {
      "number": 29,
      "hebrew": "אל־תשמחי פלשת כלך כי נשבר שבט מכך כי־משרש נחש יצא צפע ופריו שרף מעופף"
    },
    {
      "number": 30,
      "hebrew": "ורעו בכורי דלים ואביונים לבטח ירבצו והמתי ברעב שרשך ושאריתך יהרג"
    },
    {
      "number": 31,
      "hebrew": "הילילי שער זעקי־עיר נמוג פלשת כלך כי מצפון עשן בא ואין בודד במועדיו"
    },
    {
      "number": 32,
      "hebrew": "ומה־יענה מלאכי־גוי כי יהוה יסד ציון ובה יחסו עניי עמו",
      "parsha": "פ"
    }
  ]
}