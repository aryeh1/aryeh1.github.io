{
  "book": "Isaiah",
  "bookHebrew": "ישעיהו",
  "chapter": 49,
  "verses": [
    {
      "number": 1,
      "hebrew": "שמעו איים אלי והקשיבו לאמים מרחוק יהוה מבטן קראני ממעי אמי הזכיר שמי"
    },
    {
      "number": 2,
      "hebrew": "וישם פי כחרב חדה בצל ידו החביאני וישימני לחץ ברור באשפתו הסתירני"
    },
    {
      "number": 3,
      "hebrew": "ויאמר לי עבדי־אתה ישראל אשר־בך אתפאר"
    },
    {
      "number": 4,
      "hebrew": "ואני אמרתי לריק יגעתי לתהו והבל כחי כליתי אכן משפטי את־יהוה ופעלתי את־אלהי",
      "parsha": "ס"
    },
    {
      "number": 5,
      "hebrew": "ועתה אמר יהוה יצרי מבטן לעבד לו לשובב יעקב אליו וישראל לא [לו] יאסף ואכבד בעיני יהוה ואלהי היה עזי"
    },
    {
      "number": 6,
      "hebrew": "ויאמר נקל מהיותך לי עבד להקים את־שבטי יעקב ונצירי [ונצורי] ישראל להשיב ונתתיך לאור גוים להיות ישועתי עד־קצה הארץ",
      "parsha": "ס"
    },
    {
      "number": 7,
      "hebrew": "כה אמר־יהוה גאל ישראל קדושו לבזה־נפש למתעב גוי לעבד משלים מלכים יראו וקמו שרים וישתחוו למען יהוה אשר נאמן קדש ישראל ויבחרך",
      "parsha": "ס"
    },
    {
      "number": 8,
      "hebrew": "כה אמר יהוה בעת רצון עניתיך וביום ישועה עזרתיך ואצרך ואתנך לברית עם להקים ארץ להנחיל נחלות שממות"
    },
    {
      "number": 9,
      "hebrew": "לאמר לאסורים צאו לאשר בחשך הגלו על־דרכים ירעו ובכל־שפיים מרעיתם"
    },
    {
      "number": 10,
      "hebrew": "לא ירעבו ולא יצמאו ולא־יכם שרב ושמש כי־מרחמם ינהגם ועל־מבועי מים ינהלם"
    },
    {
      "number": 11,
      "hebrew": "ושמתי כל־הרי לדרך ומסלתי ירמון"
    },
    {
      "number": 12,
      "hebrew": "הנה־אלה מרחוק יבאו והנה־אלה מצפון ומים ואלה מארץ סינים"
    },
    {
      "number": 13,
      "hebrew": "רנו שמים וגילי ארץ יפצחו [ופצחו] הרים רנה כי־נחם יהוה עמו ועניו ירחם",
      "parsha": "ס"
    },
    {
      "number": 14,
      "hebrew": "ותאמר ציון עזבני יהוה ואדני שכחני"
    },
    {
      "number": 15,
      "hebrew": "התשכח אשה עולה מרחם בן־בטנה גם־אלה תשכחנה ואנכי לא אשכחך"
    },
    {
      "number": 16,
      "hebrew": "הן על־כפים חקתיך חומתיך נגדי תמיד"
    },
    {
      "number": 17,
      "hebrew": "מהרו בניך מהרסיך ומחרביך ממך יצאו"
    },
    {
      "number": 18,
      "hebrew": "שאי־סביב עיניך וראי כלם נקבצו באו־לך חי־אני נאם־יהוה כי כלם כעדי תלבשי ותקשרים ככלה"
    },
    {
      "number": 19,
      "hebrew": "כי חרבתיך ושממתיך וארץ הרסתיך כי עתה תצרי מיושב ורחקו מבלעיך"
    },
    {
      "number": 20,
      "hebrew": "עוד יאמרו באזניך בני שכליך צר־לי המקום גשה־לי ואשבה"
    },
    {
      "number": 21,
      "hebrew": "ואמרת בלבבך מי ילד־לי את־אלה ואני שכולה וגלמודה גלה וסורה ואלה מי גדל הן אני נשארתי לבדי אלה איפה הם",
      "parsha": "פ"
    },
    {
      "number": 22,
      "hebrew": "כה־אמר אדני יהוה הנה אשא אל־גוים ידי ואל־עמים ארים נסי והביאו בניך בחצן ובנתיך על־כתף תנשאנה"
    },
    {
      "number": 23,
      "hebrew": "והיו מלכים אמניך ושרותיהם מיניקתיך אפים ארץ ישתחוו לך ועפר רגליך ילחכו וידעת כי־אני יהוה אשר לא־יבשו קוי",
      "parsha": "ס"
    },
    {
      "number": 24,
      "hebrew": "היקח מגבור מלקוח ואם־שבי צדיק ימלט",
      "parsha": "ס"
    },
    {
      "number": 25,
      "hebrew": "כי־כה אמר יהוה גם־שבי גבור יקח ומלקוח עריץ ימלט ואת־יריבך אנכי אריב ואת־בניך אנכי אושיע"
    },
    {
      "number": 26,
      "hebrew": "והאכלתי את־מוניך את־בשרם וכעסיס דמם ישכרון וידעו כל־בשר כי אני יהוה מושיעך וגאלך אביר יעקב",
      "parsha": "ס"
    }
  ]
}