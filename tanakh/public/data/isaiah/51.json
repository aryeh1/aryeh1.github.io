{
  "book": "Isaiah",
  "bookHebrew": "ישעיהו",
  "chapter": 51,
  "verses": [
    {
      "number": 1,
      "hebrew": "שמעו אלי רדפי צדק מבקשי יהוה הביטו אל־צור חצבתם ואל־מקבת בור נקרתם"
    },
    {
      "number": 2,
      "hebrew": "הביטו אל־אברהם אביכם ואל־שרה תחוללכם כי־אחד קראתיו ואברכהו וארבהו"
    },
    {
      "number": 3,
      "hebrew": "כי־נחם יהוה ציון נחם כל־חרבתיה וישם מדברה כעדן וערבתה כגן־יהוה ששון ושמחה ימצא בה תודה וקול זמרה",
      "parsha": "ס"
    },
    {
      "number": 4,
      "hebrew": "הקשיבו אלי עמי ולאומי אלי האזינו כי תורה מאתי תצא ומשפטי לאור עמים ארגיע"
    },
    {
      "number": 5,
      "hebrew": "קרוב צדקי יצא ישעי וזרעי עמים ישפטו אלי איים יקוו ואל־זרעי ייחלון"
    },
    {
      "number": 6,
      "hebrew": "שאו לשמים עיניכם והביטו אל־הארץ מתחת כי־שמים כעשן נמלחו והארץ כבגד תבלה וישביה כמו־כן ימותון וישועתי לעולם תהיה וצדקתי לא תחת",
      "parsha": "פ"
    },
    {
      "number": 7,
      "hebrew": "שמעו אלי ידעי צדק עם תורתי בלבם אל־תיראו חרפת אנוש ומגדפתם אל־תחתו"
    },
    {
      "number": 8,
      "hebrew": "כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים",
      "parsha": "ס"
    },
    {
      "number": 9,
      "hebrew": "עורי עורי לבשי־עז זרוע יהוה עורי כימי קדם דרות עולמים הלוא את־היא המחצבת רהב מחוללת תנין"
    },
    {
      "number": 10,
      "hebrew": "הלוא את־היא המחרבת ים מי תהום רבה השמה מעמקי־ים דרך לעבר גאולים"
    },
    {
      "number": 11,
      "hebrew": "ופדויי יהוה ישובון ובאו ציון ברנה ושמחת עולם על־ראשם ששון ושמחה ישיגון נסו יגון ואנחה",
      "parsha": "ס"
    },
    {
      "number": 12,
      "hebrew": "אנכי אנכי הוא מנחמכם מי־את ותיראי מאנוש ימות ומבן־אדם חציר ינתן"
    },
    {
      "number": 13,
      "hebrew": "ותשכח יהוה עשך נוטה שמים ויסד ארץ ותפחד תמיד כל־היום מפני חמת המציק כאשר כונן להשחית ואיה חמת המציק"
    },
    {
      "number": 14,
      "hebrew": "מהר צעה להפתח ולא־ימות לשחת ולא יחסר לחמו"
    },
    {
      "number": 15,
      "hebrew": "ואנכי יהוה אלהיך רגע הים ויהמו גליו יהוה צבאות שמו"
    },
    {
      "number": 16,
      "hebrew": "ואשים דברי בפיך ובצל ידי כסיתיך לנטע שמים וליסד ארץ ולאמר לציון עמי־אתה",
      "parsha": "ס"
    },
    {
      "number": 17,
      "hebrew": "התעוררי התעוררי קומי ירושלם אשר שתית מיד יהוה את־כוס חמתו את־קבעת כוס התרעלה שתית מצית"
    },
    {
      "number": 18,
      "hebrew": "אין־מנהל לה מכל־בנים ילדה ואין מחזיק בידה מכל־בנים גדלה"
    },
    {
      "number": 19,
      "hebrew": "שתים הנה קראתיך מי ינוד לך השד והשבר והרעב והחרב מי אנחמך"
    },
    {
      "number": 20,
      "hebrew": "בניך עלפו שכבו בראש כל־חוצות כתוא מכמר המלאים חמת־יהוה גערת אלהיך"
    },
    {
      "number": 21,
      "hebrew": "לכן שמעי־נא זאת עניה ושכרת ולא מיין",
      "parsha": "פ"
    },
    {
      "number": 22,
      "hebrew": "כה־אמר אדניך יהוה ואלהיך יריב עמו הנה לקחתי מידך את־כוס התרעלה את־קבעת כוס חמתי לא־תוסיפי לשתותה עוד"
    },
    {
      "number": 23,
      "hebrew": "ושמתיה ביד־מוגיך אשר־אמרו לנפשך שחי ונעברה ותשימי כארץ גוך וכחוץ לעברים",
      "parsha": "פ"
    }
  ]
}