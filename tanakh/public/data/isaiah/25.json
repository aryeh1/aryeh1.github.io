{
  "book": "Isaiah",
  "bookHebrew": "ישעיהו",
  "chapter": 25,
  "verses": [
    {
      "number": 1,
      "hebrew": "יהוה אלהי אתה ארוממך אודה שמך כי עשית פלא עצות מרחוק אמונה אמן"
    },
    {
      "number": 2,
      "hebrew": "כי שמת מעיר לגל קריה בצורה למפלה ארמון זרים מעיר לעולם לא יבנה"
    },
    {
      "number": 3,
      "hebrew": "על־כן יכבדוך עם־עז קרית גוים עריצים ייראוך"
    },
    {
      "number": 4,
      "hebrew": "כי־היית מעוז לדל מעוז לאביון בצר־לו מחסה מזרם צל מחרב כי רוח עריצים כזרם קיר"
    },
    {
      "number": 5,
      "hebrew": "כחרב בציון שאון זרים תכניע חרב בצל עב זמיר עריצים יענה",
      "parsha": "פ"
    },
    {
      "number": 6,
      "hebrew": "ועשה יהוה צבאות לכל־העמים בהר הזה משתה שמנים משתה שמרים שמנים ממחים שמרים מזקקים"
    },
    {
      "number": 7,
      "hebrew": "ובלע בהר הזה פני־הלוט הלוט על־כל־העמים והמסכה הנסוכה על־כל־הגוים"
    },
    {
      "number": 8,
      "hebrew": "בלע המות לנצח ומחה אדני יהוה דמעה מעל כל־פנים וחרפת עמו יסיר מעל כל־הארץ כי יהוה דבר",
      "parsha": "פ"
    },
    {
      "number": 9,
      "hebrew": "ואמר ביום ההוא הנה אלהינו זה קוינו לו ויושיענו זה יהוה קוינו לו נגילה ונשמחה בישועתו"
    },
    {
      "number": 10,
      "hebrew": "כי־תנוח יד־יהוה בהר הזה ונדוש מואב תחתיו כהדוש מתבן במי [במו] מדמנה"
    },
    {
      "number": 11,
      "hebrew": "ופרש ידיו בקרבו כאשר יפרש השחה לשחות והשפיל גאותו עם ארבות ידיו"
    },
    {
      "number": 12,
      "hebrew": "ומבצר משגב חומתיך השח השפיל הגיע לארץ עד־עפר",
      "parsha": "ס"
    }
  ]
}