{
  "book": "Isaiah",
  "bookHebrew": "ישעיהו",
  "chapter": 22,
  "verses": [
    {
      "number": 1,
      "hebrew": "משא גיא חזיון מה־לך אפוא כי־עלית כלך לגגות"
    },
    {
      "number": 2,
      "hebrew": "תשאות מלאה עיר הומיה קריה עליזה חלליך לא חללי־חרב ולא מתי מלחמה"
    },
    {
      "number": 3,
      "hebrew": "כל־קציניך נדדו־יחד מקשת אסרו כל־נמצאיך אסרו יחדו מרחוק ברחו"
    },
    {
      "number": 4,
      "hebrew": "על־כן אמרתי שעו מני אמרר בבכי אל־תאיצו לנחמני על־שד בת־עמי"
    },
    {
      "number": 5,
      "hebrew": "כי יום מהומה ומבוסה ומבוכה לאדני יהוה צבאות בגיא חזיון מקרקר קר ושוע אל־ההר"
    },
    {
      "number": 6,
      "hebrew": "ועילם נשא אשפה ברכב אדם פרשים וקיר ערה מגן"
    },
    {
      "number": 7,
      "hebrew": "ויהי מבחר־עמקיך מלאו רכב והפרשים שת שתו השערה"
    },
    {
      "number": 8,
      "hebrew": "ויגל את מסך יהודה ותבט ביום ההוא אל־נשק בית היער"
    },
    {
      "number": 9,
      "hebrew": "ואת בקיעי עיר־דוד ראיתם כי־רבו ותקבצו את־מי הברכה התחתונה"
    },
    {
      "number": 10,
      "hebrew": "ואת־בתי ירושלם ספרתם ותתצו הבתים לבצר החומה"
    },
    {
      "number": 11,
      "hebrew": "ומקוה עשיתם בין החמתים למי הברכה הישנה ולא הבטתם אל־עשיה ויצרה מרחוק לא ראיתם"
    },
    {
      "number": 12,
      "hebrew": "ויקרא אדני יהוה צבאות ביום ההוא לבכי ולמספד ולקרחה ולחגר שק"
    },
    {
      "number": 13,
      "hebrew": "והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות"
    },
    {
      "number": 14,
      "hebrew": "ונגלה באזני יהוה צבאות אם־יכפר העון הזה לכם עד־תמתון אמר אדני יהוה צבאות"
    },
    {
      "number": 15,
      "hebrew": "כה אמר אדני יהוה צבאות לך־בא אל־הסכן הזה על־שבנא אשר על־הבית"
    },
    {
      "number": 16,
      "hebrew": "מה־לך פה ומי לך פה כי־חצבת לך פה קבר חצבי מרום קברו חקקי בסלע משכן לו"
    },
    {
      "number": 17,
      "hebrew": "הנה יהוה מטלטלך טלטלה גבר ועטך עטה"
    },
    {
      "number": 18,
      "hebrew": "צנוף יצנפך צנפה כדור אל־ארץ רחבת ידים שמה תמות ושמה מרכבות כבודך קלון בית אדניך"
    },
    {
      "number": 19,
      "hebrew": "והדפתיך ממצבך וממעמדך יהרסך"
    },
    {
      "number": 20,
      "hebrew": "והיה ביום ההוא וקראתי לעבדי לאליקים בן־חלקיהו"
    },
    {
      "number": 21,
      "hebrew": "והלבשתיו כתנתך ואבנטך אחזקנו וממשלתך אתן בידו והיה לאב ליושב ירושלם ולבית יהודה"
    },
    {
      "number": 22,
      "hebrew": "ונתתי מפתח בית־דוד על־שכמו ופתח ואין סגר וסגר ואין פתח"
    },
    {
      "number": 23,
      "hebrew": "ותקעתיו יתד במקום נאמן והיה לכסא כבוד לבית אביו"
    },
    {
      "number": 24,
      "hebrew": "ותלו עליו כל כבוד בית־אביו הצאצאים והצפעות כל כלי הקטן מכלי האגנות ועד כל־כלי הנבלים"
    },
    {
      "number": 25,
      "hebrew": "ביום ההוא נאם יהוה צבאות תמוש היתד התקועה במקום נאמן ונגדעה ונפלה ונכרת המשא אשר־עליה כי יהוה דבר"
    }
  ]
}