{
  "book": "Isaiah",
  "bookHebrew": "ישעיהו",
  "chapter": 21,
  "verses": [
    {
      "number": 1,
      "hebrew": "משא מדבר־ים כסופות בנגב לחלף ממדבר בא מארץ נוראה"
    },
    {
      "number": 2,
      "hebrew": "חזות קשה הגד־לי הבוגד בוגד והשודד שודד עלי עילם צורי מדי כל־אנחתה השבתי"
    },
    {
      "number": 3,
      "hebrew": "על־כן מלאו מתני חלחלה צירים אחזוני כצירי יולדה נעויתי משמע נבהלתי מראות"
    },
    {
      "number": 4,
      "hebrew": "תעה לבבי פלצות בעתתני את נשף חשקי שם לי לחרדה"
    },
    {
      "number": 5,
      "hebrew": "ערך השלחן צפה הצפית אכול שתה קומו השרים משחו מגן",
      "parsha": "ס"
    },
    {
      "number": 6,
      "hebrew": "כי כה אמר אלי אדני לך העמד המצפה אשר יראה יגיד"
    },
    {
      "number": 7,
      "hebrew": "וראה רכב צמד פרשים רכב חמור רכב גמל והקשיב קשב רב־קשב"
    },
    {
      "number": 8,
      "hebrew": "ויקרא אריה על־מצפה אדני אנכי עמד תמיד יומם ועל־משמרתי אנכי נצב כל־הלילות"
    },
    {
      "number": 9,
      "hebrew": "והנה־זה בא רכב איש צמד פרשים ויען ויאמר נפלה נפלה בבל וכל־פסילי אלהיה שבר לארץ"
    },
    {
      "number": 10,
      "hebrew": "מדשתי ובן־גרני אשר שמעתי מאת יהוה צבאות אלהי ישראל הגדתי לכם",
      "parsha": "פ"
    },
    {
      "number": 11,
      "hebrew": "משא דומה אלי קרא משעיר שמר מה־מלילה שמר מה־מליל"
    },
    {
      "number": 12,
      "hebrew": "אמר שמר אתה בקר וגם־לילה אם־תבעיון בעיו שבו אתיו",
      "parsha": "פ"
    },
    {
      "number": 13,
      "hebrew": "משא בערב ביער בערב תלינו ארחות דדנים"
    },
    {
      "number": 14,
      "hebrew": "לקראת צמא התיו מים ישבי ארץ תימא בלחמו קדמו נדד"
    },
    {
      "number": 15,
      "hebrew": "כי־מפני חרבות נדדו מפני חרב נטושה ומפני קשת דרוכה ומפני כבד מלחמה",
      "parsha": "ס"
    },
    {
      "number": 16,
      "hebrew": "כי־כה אמר אדני אלי בעוד שנה כשני שכיר וכלה כל־כבוד קדר"
    },
    {
      "number": 17,
      "hebrew": "ושאר מספר־קשת גבורי בני־קדר ימעטו כי יהוה אלהי־ישראל דבר",
      "parsha": "ס"
    }
  ]
}