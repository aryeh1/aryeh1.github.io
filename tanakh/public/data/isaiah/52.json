{
  "book": "Isaiah",
  "bookHebrew": "ישעיהו",
  "chapter": 52,
  "verses": [
    {
      "number": 1,
      "hebrew": "עורי עורי לבשי עזך ציון לבשי בגדי תפארתך ירושלם עיר הקדש כי לא יוסיף יבא־בך עוד ערל וטמא"
    },
    {
      "number": 2,
      "hebrew": "התנערי מעפר קומי שבי ירושלם התפתחו [התפתחי] מוסרי צוארך שביה בת־ציון",
      "parsha": "ס"
    },
    {
      "number": 3,
      "hebrew": "כי־כה אמר יהוה חנם נמכרתם ולא בכסף תגאלו",
      "parsha": "ס"
    },
    {
      "number": 4,
      "hebrew": "כי כה אמר אדני יהוה מצרים ירד־עמי בראשנה לגור שם ואשור באפס עשקו"
    },
    {
      "number": 5,
      "hebrew": "ועתה מי־לי־[מה־] [לי־] פה נאם־יהוה כי־לקח עמי חנם משלו [משליו] יהילילו נאם־יהוה ותמיד כל־היום שמי מנאץ"
    },
    {
      "number": 6,
      "hebrew": "לכן ידע עמי שמי לכן ביום ההוא כי־אני־הוא המדבר הנני",
      "parsha": "ס"
    },
    {
      "number": 7,
      "hebrew": "מה־נאוו על־ההרים רגלי מבשר משמיע שלום מבשר טוב משמיע ישועה אמר לציון מלך אלהיך"
    },
    {
      "number": 8,
      "hebrew": "קול צפיך נשאו קול יחדו ירננו כי עין בעין יראו בשוב יהוה ציון"
    },
    {
      "number": 9,
      "hebrew": "פצחו רננו יחדו חרבות ירושלם כי־נחם יהוה עמו גאל ירושלם"
    },
    {
      "number": 10,
      "hebrew": "חשף יהוה את־זרוע קדשו לעיני כל־הגוים וראו כל־אפסי־ארץ את ישועת אלהינו",
      "parsha": "ס"
    },
    {
      "number": 11,
      "hebrew": "סורו סורו צאו משם טמא אל־תגעו צאו מתוכה הברו נשאי כלי יהוה"
    },
    {
      "number": 12,
      "hebrew": "כי לא בחפזון תצאו ובמנוסה לא תלכון כי־הלך לפניכם יהוה ומאספכם אלהי ישראל",
      "parsha": "ס"
    },
    {
      "number": 13,
      "hebrew": "הנה ישכיל עבדי ירום ונשא וגבה מאד"
    },
    {
      "number": 14,
      "hebrew": "כאשר שממו עליך רבים כן־משחת מאיש מראהו ותארו מבני אדם"
    },
    {
      "number": 15,
      "hebrew": "כן יזה גוים רבים עליו יקפצו מלכים פיהם כי אשר לא־ספר להם ראו ואשר לא־שמעו התבוננו",
      "parsha": "ס"
    }
  ]
}