{
  "book": "Isaiah",
  "bookHebrew": "ישעיהו",
  "chapter": 56,
  "verses": [
    {
      "number": 1,
      "hebrew": "כה אמר יהוה שמרו משפט ועשו צדקה כי־קרובה ישועתי לבוא וצדקתי להגלות"
    },
    {
      "number": 2,
      "hebrew": "אשרי אנוש יעשה־זאת ובן־אדם יחזיק בה שמר שבת מחללו ושמר ידו מעשות כל־רע"
    },
    {
      "number": 3,
      "hebrew": "ואל־יאמר בן־הנכר הנלוה אל־יהוה לאמר הבדל יבדילני יהוה מעל עמו ואל־יאמר הסריס הן אני עץ יבש"
    },
    {
      "number": 4,
      "hebrew": "כי־כה אמר יהוה לסריסים אשר ישמרו את־שבתותי ובחרו באשר חפצתי ומחזיקים בבריתי"
    },
    {
      "number": 5,
      "hebrew": "ונתתי להם בביתי ובחומתי יד ושם טוב מבנים ומבנות שם עולם אתן־לו אשר לא יכרת"
    },
    {
      "number": 6,
      "hebrew": "ובני הנכר הנלוים על־יהוה לשרתו ולאהבה את־שם יהוה להיות לו לעבדים כל־שמר שבת מחללו ומחזיקים בבריתי"
    },
    {
      "number": 7,
      "hebrew": "והביאותים אל־הר קדשי ושמחתים בבית תפלתי עולתיהם וזבחיהם לרצון על־מזבחי כי ביתי בית־תפלה יקרא לכל־העמים"
    },
    {
      "number": 8,
      "hebrew": "נאם אדני יהוה מקבץ נדחי ישראל עוד אקבץ עליו לנקבציו"
    },
    {
      "number": 9,
      "hebrew": "כל חיתו שדי אתיו לאכל כל־חיתו ביער"
    },
    {
      "number": 10,
      "hebrew": "צפו [צפיו] עורים כלם לא ידעו כלם כלבים אלמים לא יוכלו לנבח הזים שכבים אהבי לנום"
    },
    {
      "number": 11,
      "hebrew": "והכלבים עזי־נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו"
    },
    {
      "number": 12,
      "hebrew": "אתיו אקחה־יין ונסבאה שכר והיה כזה יום מחר גדול יתר מאד"
    }
  ]
}