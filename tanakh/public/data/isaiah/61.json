{
  "book": "Isaiah",
  "bookHebrew": "ישעיהו",
  "chapter": 61,
  "verses": [
    {
      "number": 1,
      "hebrew": "רוח אדני יהוה עלי יען משח יהוה אתי לבשר ענוים שלחני לחבש לנשברי־לב לקרא לשבוים דרור ולאסורים פקח־קוח"
    },
    {
      "number": 2,
      "hebrew": "לקרא שנת־רצון ליהוה ויום נקם לאלהינו לנחם כל־אבלים"
    },
    {
      "number": 3,
      "hebrew": "לשום לאבלי ציון לתת להם פאר תחת אפר שמן ששון תחת אבל מעטה תהלה תחת רוח כהה וקרא להם אילי הצדק מטע יהוה להתפאר"
    },
    {
      "number": 4,
      "hebrew": "ובנו חרבות עולם שממות ראשנים יקוממו וחדשו ערי חרב שממות דור ודור"
    },
    {
      "number": 5,
      "hebrew": "ועמדו זרים ורעו צאנכם ובני נכר אכריכם וכרמיכם"
    },
    {
      "number": 6,
      "hebrew": "ואתם כהני יהוה תקראו משרתי אלהינו יאמר לכם חיל גוים תאכלו ובכבודם תתימרו"
    },
    {
      "number": 7,
      "hebrew": "תחת בשתכם משנה וכלמה ירנו חלקם לכן בארצם משנה יירשו שמחת עולם תהיה להם"
    },
    {
      "number": 8,
      "hebrew": "כי אני יהוה אהב משפט שנא גזל בעולה ונתתי פעלתם באמת וברית עולם אכרות להם"
    },
    {
      "number": 9,
      "hebrew": "ונודע בגוים זרעם וצאצאיהם בתוך העמים כל־ראיהם יכירום כי הם זרע ברך יהוה",
      "parsha": "פ"
    },
    {
      "number": 10,
      "hebrew": "שוש אשיש ביהוה תגל נפשי באלהי כי הלבישני בגדי־ישע מעיל צדקה יעטני כחתן יכהן פאר וככלה תעדה כליה"
    },
    {
      "number": 11,
      "hebrew": "כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל־הגוים"
    }
  ]
}