{
  "book": "Isaiah",
  "bookHebrew": "ישעיהו",
  "chapter": 20,
  "verses": [
    {
      "number": 1,
      "hebrew": "בשנת בא תרתן אשדודה בשלח אתו סרגון מלך אשור וילחם באשדוד וילכדה"
    },
    {
      "number": 2,
      "hebrew": "בעת ההיא דבר יהוה ביד ישעיהו בן־אמוץ לאמר לך ופתחת השק מעל מתניך ונעלך תחלץ מעל רגליך ויעש כן הלך ערום ויחף",
      "parsha": "ס"
    },
    {
      "number": 3,
      "hebrew": "ויאמר יהוה כאשר הלך עבדי ישעיהו ערום ויחף שלש שנים אות ומופת על־מצרים ועל־כוש"
    },
    {
      "number": 4,
      "hebrew": "כן ינהג מלך־אשור את־שבי מצרים ואת־גלות כוש נערים וזקנים ערום ויחף וחשופי שת ערות מצרים"
    },
    {
      "number": 5,
      "hebrew": "וחתו ובשו מכוש מבטם ומן־מצרים תפארתם"
    },
    {
      "number": 6,
      "hebrew": "ואמר ישב האי הזה ביום ההוא הנה־כה מבטנו אשר־נסנו שם לעזרה להנצל מפני מלך אשור ואיך נמלט אנחנו",
      "parsha": "פ"
    }
  ]
}