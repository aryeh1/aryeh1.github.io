{
  "book": "Isaiah",
  "bookHebrew": "ישעיהו",
  "chapter": 62,
  "verses": [
    {
      "number": 1,
      "hebrew": "למען ציון לא אחשה ולמען ירושלם לא אשקוט עד־יצא כנגה צדקה וישועתה כלפיד יבער"
    },
    {
      "number": 2,
      "hebrew": "וראו גוים צדקך וכל־מלכים כבודך וקרא לך שם חדש אשר פי יהוה יקבנו"
    },
    {
      "number": 3,
      "hebrew": "והיית עטרת תפארת ביד־יהוה וצנוף [וצניף] מלוכה בכף־אלהיך"
    },
    {
      "number": 4,
      "hebrew": "לא־יאמר לך עוד עזובה ולארצך לא־יאמר עוד שממה כי לך יקרא חפצי־בה ולארצך בעולה כי־חפץ יהוה בך וארצך תבעל"
    },
    {
      "number": 5,
      "hebrew": "כי־יבעל בחור בתולה יבעלוך בניך ומשוש חתן על־כלה ישיש עליך אלהיך"
    },
    {
      "number": 6,
      "hebrew": "על־חומתיך ירושלם הפקדתי שמרים כל־היום וכל־הלילה תמיד לא יחשו המזכרים את־יהוה אל־דמי לכם"
    },
    {
      "number": 7,
      "hebrew": "ואל־תתנו דמי לו עד־יכונן ועד־ישים את־ירושלם תהלה בארץ"
    },
    {
      "number": 8,
      "hebrew": "נשבע יהוה בימינו ובזרוע עזו אם־אתן את־דגנך עוד מאכל לאיביך ואם־ישתו בני־נכר תירושך אשר יגעת בו"
    },
    {
      "number": 9,
      "hebrew": "כי מאספיו יאכלהו והללו את־יהוה ומקבציו ישתהו בחצרות קדשי",
      "parsha": "ס"
    },
    {
      "number": 10,
      "hebrew": "עברו עברו בשערים פנו דרך העם סלו סלו המסלה סקלו מאבן הרימו נס על־העמים"
    },
    {
      "number": 11,
      "hebrew": "הנה יהוה השמיע אל־קצה הארץ אמרו לבת־ציון הנה ישעך בא הנה שכרו אתו ופעלתו לפניו"
    },
    {
      "number": 12,
      "hebrew": "וקראו להם עם־הקדש גאולי יהוה ולך יקרא דרושה עיר לא נעזבה",
      "parsha": "ס"
    }
  ]
}