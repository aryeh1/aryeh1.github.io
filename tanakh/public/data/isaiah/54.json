{
  "book": "Isaiah",
  "bookHebrew": "ישעיהו",
  "chapter": 54,
  "verses": [
    {
      "number": 1,
      "hebrew": "רני עקרה לא ילדה פצחי רנה וצהלי לא־חלה כי־רבים בני־שוממה מבני בעולה אמר יהוה"
    },
    {
      "number": 2,
      "hebrew": "הרחיבי מקום אהלך ויריעות משכנותיך יטו אל־תחשכי האריכי מיתריך ויתדתיך חזקי"
    },
    {
      "number": 3,
      "hebrew": "כי־ימין ושמאול תפרצי וזרעך גוים יירש וערים נשמות יושיבו"
    },
    {
      "number": 4,
      "hebrew": "אל־תיראי כי־לא תבושי ואל־תכלמי כי לא תחפירי כי בשת עלומיך תשכחי וחרפת אלמנותיך לא תזכרי־עוד"
    },
    {
      "number": 5,
      "hebrew": "כי בעליך עשיך יהוה צבאות שמו וגאלך קדוש ישראל אלהי כל־הארץ יקרא"
    },
    {
      "number": 6,
      "hebrew": "כי־כאשה עזובה ועצובת רוח קראך יהוה ואשת נעורים כי תמאס אמר אלהיך"
    },
    {
      "number": 7,
      "hebrew": "ברגע קטן עזבתיך וברחמים גדלים אקבצך"
    },
    {
      "number": 8,
      "hebrew": "בשצף קצף הסתרתי פני רגע ממך ובחסד עולם רחמתיך אמר גאלך יהוה"
    },
    {
      "number": 9,
      "hebrew": "כי־מי נח זאת לי אשר נשבעתי מעבר מי־נח עוד על־הארץ כן נשבעתי מקצף עליך ומגער־בך"
    },
    {
      "number": 10,
      "hebrew": "כי ההרים ימושו והגבעות תמוטנה וחסדי מאתך לא־ימוש וברית שלומי לא תמוט אמר מרחמך יהוה"
    },
    {
      "number": 11,
      "hebrew": "עניה סערה לא נחמה הנה אנכי מרביץ בפוך אבניך ויסדתיך בספירים"
    },
    {
      "number": 12,
      "hebrew": "ושמתי כדכד שמשתיך ושעריך לאבני אקדח וכל־גבולך לאבני־חפץ"
    },
    {
      "number": 13,
      "hebrew": "וכל־בניך למודי יהוה ורב שלום בניך"
    },
    {
      "number": 14,
      "hebrew": "בצדקה תכונני רחקי מעשק כי־לא תיראי וממחתה כי לא־תקרב אליך"
    },
    {
      "number": 15,
      "hebrew": "הן גור יגור אפס מאותי מי־גר אתך עליך יפול"
    },
    {
      "number": 16,
      "hebrew": "הן [הנה] אנכי בראתי חרש נפח באש פחם ומוציא כלי למעשהו ואנכי בראתי משחית לחבל"
    },
    {
      "number": 17,
      "hebrew": "כל־כלי יוצר עליך לא יצלח וכל־לשון תקום־אתך למשפט תרשיעי זאת נחלת עבדי יהוה וצדקתם מאתי נאם־יהוה"
    }
  ]
}