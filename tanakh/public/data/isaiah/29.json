{
  "book": "Isaiah",
  "bookHebrew": "ישעיהו",
  "chapter": 29,
  "verses": [
    {
      "number": 1,
      "hebrew": "הוי אריאל אריאל קרית חנה דוד ספו שנה על־שנה חגים ינקפו"
    },
    {
      "number": 2,
      "hebrew": "והציקותי לאריאל והיתה תאניה ואניה והיתה לי כאריאל"
    },
    {
      "number": 3,
      "hebrew": "וחניתי כדור עליך וצרתי עליך מצב והקימתי עליך מצרת"
    },
    {
      "number": 4,
      "hebrew": "ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף"
    },
    {
      "number": 5,
      "hebrew": "והיה כאבק דק המון זריך וכמץ עבר המון עריצים והיה לפתע פתאם"
    },
    {
      "number": 6,
      "hebrew": "מעם יהוה צבאות תפקד ברעם וברעש וקול גדול סופה וסערה ולהב אש אוכלה"
    },
    {
      "number": 7,
      "hebrew": "והיה כחלום חזון לילה המון כל־הגוים הצבאים על־אריאל וכל־צביה ומצדתה והמציקים לה"
    },
    {
      "number": 8,
      "hebrew": "והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה כן יהיה המון כל־הגוים הצבאים על־הר ציון"
    },
    {
      "number": 9,
      "hebrew": "התמהמהו ותמהו השתעשעו ושעו שכרו ולא־יין נעו ולא שכר"
    },
    {
      "number": 10,
      "hebrew": "כי־נסך עליכם יהוה רוח תרדמה ויעצם את־עיניכם את־הנביאים ואת־ראשיכם החזים כסה"
    },
    {
      "number": 11,
      "hebrew": "ותהי לכם חזות הכל כדברי הספר החתום אשר־יתנו אתו אל־יודע הספר [ספר] לאמר קרא נא־זה ואמר לא אוכל כי חתום הוא"
    },
    {
      "number": 12,
      "hebrew": "ונתן הספר על אשר לא־ידע ספר לאמר קרא נא־זה ואמר לא ידעתי ספר"
    },
    {
      "number": 13,
      "hebrew": "ויאמר אדני יען כי נגש העם הזה בפיו ובשפתיו כבדוני ולבו רחק ממני ותהי יראתם אתי מצות אנשים מלמדה"
    },
    {
      "number": 14,
      "hebrew": "לכן הנני יוסף להפליא את־העם־הזה הפלא ופלא ואבדה חכמת חכמיו ובינת נבניו תסתתר"
    },
    {
      "number": 15,
      "hebrew": "הוי המעמיקים מיהוה לסתר עצה והיה במחשך מעשיהם ויאמרו מי ראנו ומי יודענו"
    },
    {
      "number": 16,
      "hebrew": "הפככם אם־כחמר היצר יחשב כי־יאמר מעשה לעשהו לא עשני ויצר אמר ליוצרו לא הבין"
    },
    {
      "number": 17,
      "hebrew": "הלוא־עוד מעט מזער ושב לבנון לכרמל והכרמל ליער יחשב"
    },
    {
      "number": 18,
      "hebrew": "ושמעו ביום־ההוא החרשים דברי־ספר ומאפל ומחשך עיני עורים תראינה"
    },
    {
      "number": 19,
      "hebrew": "ויספו ענוים ביהוה שמחה ואביוני אדם בקדוש ישראל יגילו"
    },
    {
      "number": 20,
      "hebrew": "כי־אפס עריץ וכלה לץ ונכרתו כל־שקדי און"
    },
    {
      "number": 21,
      "hebrew": "מחטיאי אדם בדבר ולמוכיח בשער יקשון ויטו בתהו צדיק"
    },
    {
      "number": 22,
      "hebrew": "לכן כה־אמר יהוה אל־בית יעקב אשר פדה את־אברהם לא־עתה יבוש יעקב ולא עתה פניו יחורו"
    },
    {
      "number": 23,
      "hebrew": "כי בראתו ילדיו מעשה ידי בקרבו יקדישו שמי והקדישו את־קדוש יעקב ואת־אלהי ישראל יעריצו"
    },
    {
      "number": 24,
      "hebrew": "וידעו תעי־רוח בינה ורוגנים ילמדו־לקח"
    }
  ]
}