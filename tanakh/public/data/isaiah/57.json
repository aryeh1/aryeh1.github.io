{
  "book": "Isaiah",
  "bookHebrew": "ישעיהו",
  "chapter": 57,
  "verses": [
    {
      "number": 1,
      "hebrew": "הצדיק אבד ואין איש שם על־לב ואנשי־חסד נאספים באין מבין כי־מפני הרעה נאסף הצדיק"
    },
    {
      "number": 2,
      "hebrew": "יבוא שלום ינוחו על־משכבותם הלך נכחו"
    },
    {
      "number": 3,
      "hebrew": "ואתם קרבו־הנה בני עננה זרע מנאף ותזנה"
    },
    {
      "number": 4,
      "hebrew": "על־מי תתענגו על־מי תרחיבו פה תאריכו לשון הלוא־אתם ילדי־פשע זרע שקר"
    },
    {
      "number": 5,
      "hebrew": "הנחמים באלים תחת כל־עץ רענן שחטי הילדים בנחלים תחת סעפי הסלעים"
    },
    {
      "number": 6,
      "hebrew": "בחלקי־נחל חלקך הם הם גורלך גם־להם שפכת נסך העלית מנחה העל אלה אנחם"
    },
    {
      "number": 7,
      "hebrew": "על הר־גבה ונשא שמת משכבך גם־שם עלית לזבח זבח"
    },
    {
      "number": 8,
      "hebrew": "ואחר הדלת והמזוזה שמת זכרונך כי מאתי גלית ותעלי הרחבת משכבך ותכרת־לך מהם אהבת משכבם יד חזית"
    },
    {
      "number": 9,
      "hebrew": "ותשרי למלך בשמן ותרבי רקחיך ותשלחי צריך עד־מרחק ותשפילי עד־שאול"
    },
    {
      "number": 10,
      "hebrew": "ברב דרכך יגעת לא אמרת נואש חית ידך מצאת על־כן לא חלית"
    },
    {
      "number": 11,
      "hebrew": "ואת־מי דאגת ותיראי כי תכזבי ואותי לא זכרת לא־שמת על־לבך הלא אני מחשה ומעלם ואותי לא תיראי"
    },
    {
      "number": 12,
      "hebrew": "אני אגיד צדקתך ואת־מעשיך ולא יועילוך"
    },
    {
      "number": 13,
      "hebrew": "בזעקך יצילך קבוציך ואת־כלם ישא־רוח יקח־הבל והחוסה בי ינחל־ארץ ויירש הר־קדשי"
    },
    {
      "number": 14,
      "hebrew": "ואמר סלו־סלו פנו־דרך הרימו מכשול מדרך עמי"
    },
    {
      "number": 15,
      "hebrew": "כי כה אמר רם ונשא שכן עד וקדוש שמו מרום וקדוש אשכון ואת־דכא ושפל־רוח להחיות רוח שפלים ולהחיות לב נדכאים"
    },
    {
      "number": 16,
      "hebrew": "כי לא לעולם אריב ולא לנצח אקצוף כי־רוח מלפני יעטוף ונשמות אני עשיתי"
    },
    {
      "number": 17,
      "hebrew": "בעון בצעו קצפתי ואכהו הסתר ואקצף וילך שובב בדרך לבו"
    },
    {
      "number": 18,
      "hebrew": "דרכיו ראיתי וארפאהו ואנחהו ואשלם נחמים לו ולאבליו"
    },
    {
      "number": 19,
      "hebrew": "בורא נוב [ניב] שפתים שלום שלום לרחוק ולקרוב אמר יהוה ורפאתיו"
    },
    {
      "number": 20,
      "hebrew": "והרשעים כים נגרש כי השקט לא יוכל ויגרשו מימיו רפש וטיט"
    },
    {
      "number": 21,
      "hebrew": "אין שלום אמר אלהי לרשעים"
    }
  ]
}