{
  "book": "Isaiah",
  "bookHebrew": "ישעיהו",
  "chapter": 33,
  "verses": [
    {
      "number": 1,
      "hebrew": "הוי שודד ואתה לא שדוד ובוגד ולא־בגדו בו כהתמך שודד תושד כנלתך לבגד יבגדו־בך"
    },
    {
      "number": 2,
      "hebrew": "יהוה חננו לך קוינו היה זרעם לבקרים אף־ישועתנו בעת צרה"
    },
    {
      "number": 3,
      "hebrew": "מקול המון נדדו עמים מרוממתך נפצו גוים"
    },
    {
      "number": 4,
      "hebrew": "ואסף שללכם אסף החסיל כמשק גבים שוקק בו"
    },
    {
      "number": 5,
      "hebrew": "נשגב יהוה כי שכן מרום מלא ציון משפט וצדקה"
    },
    {
      "number": 6,
      "hebrew": "והיה אמונת עתיך חסן ישועת חכמת ודעת יראת יהוה היא אוצרו"
    },
    {
      "number": 7,
      "hebrew": "הן אראלם צעקו חצה מלאכי שלום מר יבכיון"
    },
    {
      "number": 8,
      "hebrew": "נשמו מסלות שבת עבר ארח הפר ברית מאס ערים לא חשב אנוש"
    },
    {
      "number": 9,
      "hebrew": "אבל אמללה ארץ החפיר לבנון קמל היה השרון כערבה ונער בשן וכרמל"
    },
    {
      "number": 10,
      "hebrew": "עתה אקום יאמר יהוה עתה ארומם עתה אנשא"
    },
    {
      "number": 11,
      "hebrew": "תהרו חשש תלדו קש רוחכם אש תאכלכם"
    },
    {
      "number": 12,
      "hebrew": "והיו עמים משרפות שיד קוצים כסוחים באש יצתו"
    },
    {
      "number": 13,
      "hebrew": "שמעו רחוקים אשר עשיתי ודעו קרובים גברתי"
    },
    {
      "number": 14,
      "hebrew": "פחדו בציון חטאים אחזה רעדה חנפים מי יגור לנו אש אוכלה מי־יגור לנו מוקדי עולם"
    },
    {
      "number": 15,
      "hebrew": "הלך צדקות ודבר מישרים מאס בבצע מעשקות נער כפיו מתמך בשחד אטם אזנו משמע דמים ועצם עיניו מראות ברע"
    },
    {
      "number": 16,
      "hebrew": "הוא מרומים ישכן מצדות סלעים משגבו לחמו נתן מימיו נאמנים"
    },
    {
      "number": 17,
      "hebrew": "מלך ביפיו תחזינה עיניך תראינה ארץ מרחקים"
    },
    {
      "number": 18,
      "hebrew": "לבך יהגה אימה איה ספר איה שקל איה ספר את־המגדלים"
    },
    {
      "number": 19,
      "hebrew": "את־עם נועז לא תראה עם עמקי שפה משמוע נלעג לשון אין בינה"
    },
    {
      "number": 20,
      "hebrew": "חזה ציון קרית מועדנו עיניך תראינה ירושלם נוה שאנן אהל בל־יצען בל־יסע יתדתיו לנצח וכל־חבליו בל־ינתקו"
    },
    {
      "number": 21,
      "hebrew": "כי אם־שם אדיר יהוה לנו מקום־נהרים יארים רחבי ידים בל־תלך בו אני־שיט וצי אדיר לא יעברנו"
    },
    {
      "number": 22,
      "hebrew": "כי יהוה שפטנו יהוה מחקקנו יהוה מלכנו הוא יושיענו"
    },
    {
      "number": 23,
      "hebrew": "נטשו חבליך בל־יחזקו כן־תרנם בל־פרשו נס אז חלק עד־שלל מרבה פסחים בזזו בז"
    },
    {
      "number": 24,
      "hebrew": "ובל־יאמר שכן חליתי העם הישב בה נשא עון"
    }
  ]
}