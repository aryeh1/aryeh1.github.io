{
  "book": "Isaiah",
  "bookHebrew": "ישעיהו",
  "chapter": 2,
  "verses": [
    {
      "number": 1,
      "hebrew": "הדבר אשר חזה ישעיהו בן־אמוץ על־יהודה וירושלם"
    },
    {
      "number": 2,
      "hebrew": "והיה באחרית הימים נכון יהיה הר בית־יהוה בראש ההרים ונשא מגבעות ונהרו אליו כל־הגוים"
    },
    {
      "number": 3,
      "hebrew": "והלכו עמים רבים ואמרו לכו ונעלה אל־הר־יהוה אל־בית אלהי יעקב וירנו מדרכיו ונלכה בארחתיו כי מציון תצא תורה ודבר־יהוה מירושלם"
    },
    {
      "number": 4,
      "hebrew": "ושפט בין הגוים והוכיח לעמים רבים וכתתו חרבותם לאתים וחניתותיהם למזמרות לא־ישא גוי אל־גוי חרב ולא־ילמדו עוד מלחמה"
    },
    {
      "number": 5,
      "hebrew": "בית יעקב לכו ונלכה באור יהוה"
    },
    {
      "number": 6,
      "hebrew": "כי נטשתה עמך בית יעקב כי מלאו מקדם ועננים כפלשתים ובילדי נכרים ישפיקו"
    },
    {
      "number": 7,
      "hebrew": "ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו"
    },
    {
      "number": 8,
      "hebrew": "ותמלא ארצו אלילים למעשה ידיו ישתחוו לאשר עשו אצבעתיו"
    },
    {
      "number": 9,
      "hebrew": "וישח אדם וישפל־איש ואל־תשא להם"
    },
    {
      "number": 10,
      "hebrew": "בוא בצור והטמן בעפר מפני פחד יהוה ומהדר גאנו"
    },
    {
      "number": 11,
      "hebrew": "עיני גבהות אדם שפל ושח רום אנשים ונשגב יהוה לבדו ביום ההוא"
    },
    {
      "number": 12,
      "hebrew": "כי יום ליהוה צבאות על כל־גאה ורם ועל כל־נשא ושפל"
    },
    {
      "number": 13,
      "hebrew": "ועל כל־ארזי הלבנון הרמים והנשאים ועל כל־אלוני הבשן"
    },
    {
      "number": 14,
      "hebrew": "ועל כל־ההרים הרמים ועל כל־הגבעות הנשאות"
    },
    {
      "number": 15,
      "hebrew": "ועל כל־מגדל גבה ועל כל־חומה בצורה"
    },
    {
      "number": 16,
      "hebrew": "ועל כל־אניות תרשיש ועל כל־שכיות החמדה"
    },
    {
      "number": 17,
      "hebrew": "ושח גבהות האדם ושפל רום אנשים ונשגב יהוה לבדו ביום ההוא"
    },
    {
      "number": 18,
      "hebrew": "והאלילים כליל יחלף"
    },
    {
      "number": 19,
      "hebrew": "ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ"
    },
    {
      "number": 20,
      "hebrew": "ביום ההוא ישליך האדם את אלילי כספו ואת אלילי זהבו אשר עשו־לו להשתחות לחפר פרות ולעטלפים"
    },
    {
      "number": 21,
      "hebrew": "לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ"
    },
    {
      "number": 22,
      "hebrew": "חדלו לכם מן־האדם אשר נשמה באפו כי־במה נחשב הוא"
    }
  ]
}