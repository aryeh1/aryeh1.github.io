{
  "book": "Isaiah",
  "bookHebrew": "ישעיהו",
  "chapter": 63,
  "verses": [
    {
      "number": 1,
      "hebrew": "מי־זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע"
    },
    {
      "number": 2,
      "hebrew": "מדוע אדם ללבושך ובגדיך כדרך בגת"
    },
    {
      "number": 3,
      "hebrew": "פורה דרכתי לבדי ומעמים אין־איש אתי ואדרכם באפי וארמסם בחמתי ויז נצחם על־בגדי וכל־מלבושי אגאלתי"
    },
    {
      "number": 4,
      "hebrew": "כי יום נקם בלבי ושנת גאולי באה"
    },
    {
      "number": 5,
      "hebrew": "ואביט ואין עזר ואשתומם ואין סומך ותושע לי זרעי וחמתי היא סמכתני"
    },
    {
      "number": 6,
      "hebrew": "ואבוס עמים באפי ואשכרם בחמתי ואוריד לארץ נצחם",
      "parsha": "ס"
    },
    {
      "number": 7,
      "hebrew": "חסדי יהוה אזכיר תהלת יהוה כעל כל אשר־גמלנו יהוה ורב־טוב לבית ישראל אשר־גמלם כרחמיו וכרב חסדיו"
    },
    {
      "number": 8,
      "hebrew": "ויאמר אך־עמי המה בנים לא ישקרו ויהי להם למושיע"
    },
    {
      "number": 9,
      "hebrew": "בכל־צרתם לא [לו] צר ומלאך פניו הושיעם באהבתו ובחמלתו הוא גאלם וינטלם וינשאם כל־ימי עולם"
    },
    {
      "number": 10,
      "hebrew": "והמה מרו ועצבו את־רוח קדשו ויהפך להם לאויב הוא נלחם־בם"
    },
    {
      "number": 11,
      "hebrew": "ויזכר ימי־עולם משה עמו איה המעלם מים את רעי צאנו איה השם בקרבו את־רוח קדשו"
    },
    {
      "number": 12,
      "hebrew": "מוליך לימין משה זרוע תפארתו בוקע מים מפניהם לעשות לו שם עולם"
    },
    {
      "number": 13,
      "hebrew": "מוליכם בתהמות כסוס במדבר לא יכשלו"
    },
    {
      "number": 14,
      "hebrew": "כבהמה בבקעה תרד רוח יהוה תניחנו כן נהגת עמך לעשות לך שם תפארת"
    },
    {
      "number": 15,
      "hebrew": "הבט משמים וראה מזבל קדשך ותפארתך איה קנאתך וגבורתך המון מעיך ורחמיך אלי התאפקו"
    },
    {
      "number": 16,
      "hebrew": "כי־אתה אבינו כי אברהם לא ידענו וישראל לא יכירנו אתה יהוה אבינו גאלנו מעולם שמך"
    },
    {
      "number": 17,
      "hebrew": "למה תתענו יהוה מדרכיך תקשיח לבנו מיראתך שוב למען עבדיך שבטי נחלתך"
    },
    {
      "number": 18,
      "hebrew": "למצער ירשו עם־קדשך צרינו בוססו מקדשך"
    },
    {
      "number": 19,
      "hebrew": "היינו מעולם לא־משלת בם לא־נקרא שמך עליהם לוא־קרעת שמים ירדת מפניך הרים נזלו"
    }
  ]
}