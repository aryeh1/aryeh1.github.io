{
  "book": "Isaiah",
  "bookHebrew": "ישעיהו",
  "chapter": 50,
  "verses": [
    {
      "number": 1,
      "hebrew": "כה אמר יהוה אי זה ספר כריתות אמכם אשר שלחתיה או מי מנושי אשר־מכרתי אתכם לו הן בעונתיכם נמכרתם ובפשעיכם שלחה אמכם"
    },
    {
      "number": 2,
      "hebrew": "מדוע באתי ואין איש קראתי ואין עונה הקצור קצרה ידי מפדות ואם־אין־בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא"
    },
    {
      "number": 3,
      "hebrew": "אלביש שמים קדרות ושק אשים כסותם",
      "parsha": "פ"
    },
    {
      "number": 4,
      "hebrew": "אדני יהוה נתן לי לשון למודים לדעת לעות את־יעף דבר יעיר בבקר בבקר יעיר לי אזן לשמע כלמודים"
    },
    {
      "number": 5,
      "hebrew": "אדני יהוה פתח־לי אזן ואנכי לא מריתי אחור לא נסוגתי"
    },
    {
      "number": 6,
      "hebrew": "גוי נתתי למכים ולחיי למרטים פני לא הסתרתי מכלמות ורק"
    },
    {
      "number": 7,
      "hebrew": "ואדני יהוה יעזר־לי על־כן לא נכלמתי על־כן שמתי פני כחלמיש ואדע כי־לא אבוש"
    },
    {
      "number": 8,
      "hebrew": "קרוב מצדיקי מי־יריב אתי נעמדה יחד מי־בעל משפטי יגש אלי"
    },
    {
      "number": 9,
      "hebrew": "הן אדני יהוה יעזר־לי מי־הוא ירשיעני הן כלם כבגד יבלו עש יאכלם",
      "parsha": "ס"
    },
    {
      "number": 10,
      "hebrew": "מי בכם ירא יהוה שמע בקול עבדו אשר הלך חשכים ואין נגה לו יבטח בשם יהוה וישען באלהיו",
      "parsha": "ס"
    },
    {
      "number": 11,
      "hebrew": "הן כלכם קדחי אש מאזרי זיקות לכו באור אשכם ובזיקות בערתם מידי היתה־זאת לכם למעצבה תשכבון",
      "parsha": "ס"
    }
  ]
}