{
  "book": "Isaiah",
  "bookHebrew": "ישעיהו",
  "chapter": 44,
  "verses": [
    {
      "number": 1,
      "hebrew": "ועתה שמע יעקב עבדי וישראל בחרתי בו"
    },
    {
      "number": 2,
      "hebrew": "כה־אמר יהוה עשך ויצרך מבטן יעזרך אל־תירא עבדי יעקב וישרון בחרתי בו"
    },
    {
      "number": 3,
      "hebrew": "כי אצק־מים על־צמא ונזלים על־יבשה אצק רוחי על־זרעך וברכתי על־צאצאיך"
    },
    {
      "number": 4,
      "hebrew": "וצמחו בבין חציר כערבים על־יבלי־מים"
    },
    {
      "number": 5,
      "hebrew": "זה יאמר ליהוה אני וזה יקרא בשם־יעקב וזה יכתב ידו ליהוה ובשם ישראל יכנה",
      "parsha": "פ"
    },
    {
      "number": 6,
      "hebrew": "כה־אמר יהוה מלך־ישראל וגאלו יהוה צבאות אני ראשון ואני אחרון ומבלעדי אין אלהים"
    },
    {
      "number": 7,
      "hebrew": "ומי־כמוני יקרא ויגידה ויערכה לי משומי עם־עולם ואתיות ואשר תבאנה יגידו למו"
    },
    {
      "number": 8,
      "hebrew": "אל־תפחדו ואל־תרהו הלא מאז השמעתיך והגדתי ואתם עדי היש אלוה מבלעדי ואין צור בל־ידעתי"
    },
    {
      "number": 9,
      "hebrew": "יצרי־פסל כלם תהו וחמודיהם בל־יועילו ועדיהם המה בל־יראו ובל־ידעו למען יבשו"
    },
    {
      "number": 10,
      "hebrew": "מי־יצר אל ופסל נסך לבלתי הועיל"
    },
    {
      "number": 11,
      "hebrew": "הן כל־חבריו יבשו וחרשים המה מאדם יתקבצו כלם יעמדו יפחדו יבשו יחד"
    },
    {
      "number": 12,
      "hebrew": "חרש ברזל מעצד ופעל בפחם ובמקבות יצרהו ויפעלהו בזרוע כחו גם־רעב ואין כח לא־שתה מים וייעף"
    },
    {
      "number": 13,
      "hebrew": "חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית"
    },
    {
      "number": 14,
      "hebrew": "לכרת־לו ארזים ויקח תרזה ואלון ויאמץ־לו בעצי־יער נטע ארן וגשם יגדל"
    },
    {
      "number": 15,
      "hebrew": "והיה לאדם לבער ויקח מהם ויחם אף־ישיק ואפה לחם אף־יפעל־אל וישתחו עשהו פסל ויסגד־למו"
    },
    {
      "number": 16,
      "hebrew": "חציו שרף במו־אש על־חציו בשר יאכל יצלה צלי וישבע אף־יחם ויאמר האח חמותי ראיתי אור"
    },
    {
      "number": 17,
      "hebrew": "ושאריתו לאל עשה לפסלו יסגוד־[יסגד־] לו וישתחו ויתפלל אליו ויאמר הצילני כי אלי אתה"
    },
    {
      "number": 18,
      "hebrew": "לא ידעו ולא יבינו כי טח מראות עיניהם מהשכיל לבתם"
    },
    {
      "number": 19,
      "hebrew": "ולא־ישיב אל־לבו ולא דעת ולא־תבונה לאמר חציו שרפתי במו־אש ואף אפיתי על־גחליו לחם אצלה בשר ואכל ויתרו לתועבה אעשה לבול עץ אסגוד"
    },
    {
      "number": 20,
      "hebrew": "רעה אפר לב הותל הטהו ולא־יציל את־נפשו ולא יאמר הלוא שקר בימיני",
      "parsha": "ס"
    },
    {
      "number": 21,
      "hebrew": "זכר־אלה יעקב וישראל כי עבדי־אתה יצרתיך עבד־לי אתה ישראל לא תנשני"
    },
    {
      "number": 22,
      "hebrew": "מחיתי כעב פשעיך וכענן חטאותיך שובה אלי כי גאלתיך"
    },
    {
      "number": 23,
      "hebrew": "רנו שמים כי־עשה יהוה הריעו תחתיות ארץ פצחו הרים רנה יער וכל־עץ בו כי־גאל יהוה יעקב ובישראל יתפאר",
      "parsha": "ס"
    },
    {
      "number": 24,
      "hebrew": "כה־אמר יהוה גאלך ויצרך מבטן אנכי יהוה עשה כל נטה שמים לבדי רקע הארץ מי אתי [מאתי]"
    },
    {
      "number": 25,
      "hebrew": "מפר אתות בדים וקסמים יהולל משיב חכמים אחור ודעתם ישכל"
    },
    {
      "number": 26,
      "hebrew": "מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם"
    },
    {
      "number": 27,
      "hebrew": "האמר לצולה חרבי ונהרתיך אוביש"
    },
    {
      "number": 28,
      "hebrew": "האמר לכורש רעי וכל־חפצי ישלם ולאמר לירושלם תבנה והיכל תוסד",
      "parsha": "פ"
    }
  ]
}