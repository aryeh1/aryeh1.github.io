{
  "book": "Isaiah",
  "bookHebrew": "ישעיהו",
  "chapter": 47,
  "verses": [
    {
      "number": 1,
      "hebrew": "רדי ושבי על־עפר בתולת בת־בבל שבי־לארץ אין־כסא בת־כשדים כי לא תוסיפי יקראו־לך רכה וענגה"
    },
    {
      "number": 2,
      "hebrew": "קחי רחים וטחני קמח גלי צמתך חשפי־שבל גלי־שוק עברי נהרות"
    },
    {
      "number": 3,
      "hebrew": "תגל ערותך גם תראה חרפתך נקם אקח ולא אפגע אדם",
      "parsha": "פ"
    },
    {
      "number": 4,
      "hebrew": "גאלנו יהוה צבאות שמו קדוש ישראל"
    },
    {
      "number": 5,
      "hebrew": "שבי דומם ובאי בחשך בת־כשדים כי לא תוסיפי יקראו־לך גברת ממלכות"
    },
    {
      "number": 6,
      "hebrew": "קצפתי על־עמי חללתי נחלתי ואתנם בידך לא־שמת להם רחמים על־זקן הכבדת עלך מאד"
    },
    {
      "number": 7,
      "hebrew": "ותאמרי לעולם אהיה גברת עד לא־שמת אלה על־לבך לא זכרת אחריתה",
      "parsha": "פ"
    },
    {
      "number": 8,
      "hebrew": "ועתה שמעי־זאת עדינה היושבת לבטח האמרה בלבבה אני ואפסי עוד לא אשב אלמנה ולא אדע שכול"
    },
    {
      "number": 9,
      "hebrew": "ותבאנה לך שתי־אלה רגע ביום אחד שכול ואלמן כתמם באו עליך ברב כשפיך בעצמת חבריך מאד"
    },
    {
      "number": 10,
      "hebrew": "ותבטחי ברעתך אמרת אין ראני חכמתך ודעתך היא שובבתך ותאמרי בלבך אני ואפסי עוד"
    },
    {
      "number": 11,
      "hebrew": "ובא עליך רעה לא תדעי שחרה ותפל עליך הוה לא תוכלי כפרה ותבא עליך פתאם שואה לא תדעי"
    },
    {
      "number": 12,
      "hebrew": "עמדי־נא בחבריך וברב כשפיך באשר יגעת מנעוריך אולי תוכלי הועיל אולי תערוצי"
    },
    {
      "number": 13,
      "hebrew": "נלאית ברב עצתיך יעמדו־נא ויושיעך הברו [הברי] שמים החזים בכוכבים מודיעם לחדשים מאשר יבאו עליך"
    },
    {
      "number": 14,
      "hebrew": "הנה היו כקש אש שרפתם לא־יצילו את־נפשם מיד להבה אין־גחלת לחמם אור לשבת נגדו"
    },
    {
      "number": 15,
      "hebrew": "כן היו־לך אשר יגעת סחריך מנעוריך איש לעברו תעו אין מושיעך",
      "parsha": "ס"
    }
  ]
}