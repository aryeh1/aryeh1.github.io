{
  "book": "Isaiah",
  "bookHebrew": "ישעיהו",
  "chapter": 36,
  "verses": [
    {
      "number": 1,
      "hebrew": "ויהי בארבע עשרה שנה למלך חזקיהו עלה סנחריב מלך־אשור על כל־ערי יהודה הבצרות ויתפשם"
    },
    {
      "number": 2,
      "hebrew": "וישלח מלך־אשור את־רב־שקה מלכיש ירושלמה אל־המלך חזקיהו בחיל כבד ויעמד בתעלת הברכה העליונה במסלת שדה כובס"
    },
    {
      "number": 3,
      "hebrew": "ויצא אליו אליקים בן־חלקיהו אשר על־הבית ושבנא הספר ויואח בן־אסף המזכיר"
    },
    {
      "number": 4,
      "hebrew": "ויאמר אליהם רב־שקה אמרו־נא אל־חזקיהו כה־אמר המלך הגדול מלך אשור מה הבטחון הזה אשר בטחת"
    },
    {
      "number": 5,
      "hebrew": "אמרתי אך־דבר־שפתים עצה וגבורה למלחמה עתה על־מי בטחת כי מרדת בי"
    },
    {
      "number": 6,
      "hebrew": "הנה בטחת על־משענת הקנה הרצוץ הזה על־מצרים אשר יסמך איש עליו ובא בכפו ונקבה כן פרעה מלך־מצרים לכל־הבטחים עליו"
    },
    {
      "number": 7,
      "hebrew": "וכי־תאמר אלי אל־יהוה אלהינו בטחנו הלוא־הוא אשר הסיר חזקיהו את־במתיו ואת־מזבחתיו ויאמר ליהודה ולירושלם לפני המזבח הזה תשתחוו"
    },
    {
      "number": 8,
      "hebrew": "ועתה התערב נא את־אדני המלך אשור ואתנה לך אלפים סוסים אם־תוכל לתת לך רכבים עליהם"
    },
    {
      "number": 9,
      "hebrew": "ואיך תשיב את פני פחת אחד עבדי אדני הקטנים ותבטח לך על־מצרים לרכב ולפרשים"
    },
    {
      "number": 10,
      "hebrew": "ועתה המבלעדי יהוה עליתי על־הארץ הזאת להשחיתה יהוה אמר אלי עלה אל־הארץ הזאת והשחיתה",
      "parsha": "ס"
    },
    {
      "number": 11,
      "hebrew": "ויאמר אליקים ושבנא ויואח אל־רב־שקה דבר־נא אל־עבדיך ארמית כי שמעים אנחנו ואל־תדבר אלינו יהודית באזני העם אשר על־החומה"
    },
    {
      "number": 12,
      "hebrew": "ויאמר רב־שקה האל אדניך ואליך שלחני אדני לדבר את־הדברים האלה הלא על־האנשים הישבים על־החומה לאכל את־חראיהם [צואתם] ולשתות את־שיניהם [מימי] [רגליהם] עמכם"
    },
    {
      "number": 13,
      "hebrew": "ויעמד רב־שקה ויקרא בקול־גדול יהודית ויאמר שמעו את־דברי המלך הגדול מלך אשור"
    },
    {
      "number": 14,
      "hebrew": "כה אמר המלך אל־ישא לכם חזקיהו כי לא־יוכל להציל אתכם"
    },
    {
      "number": 15,
      "hebrew": "ואל־יבטח אתכם חזקיהו אל־יהוה לאמר הצל יצילנו יהוה לא תנתן העיר הזאת ביד מלך אשור"
    },
    {
      "number": 16,
      "hebrew": "אל־תשמעו אל־חזקיהו כי כה אמר המלך אשור עשו־אתי ברכה וצאו אלי ואכלו איש־גפנו ואיש תאנתו ושתו איש מי־בורו",
      "parsha": "פ"
    },
    {
      "number": 17,
      "hebrew": "עד־באי ולקחתי אתכם אל־ארץ כארצכם ארץ דגן ותירוש ארץ לחם וכרמים"
    },
    {
      "number": 18,
      "hebrew": "פן־יסית אתכם חזקיהו לאמר יהוה יצילנו ההצילו אלהי הגוים איש את־ארצו מיד מלך אשור"
    },
    {
      "number": 19,
      "hebrew": "איה אלהי חמת וארפד איה אלהי ספרוים וכי־הצילו את־שמרון מידי"
    },
    {
      "number": 20,
      "hebrew": "מי בכל־אלהי הארצות האלה אשר־הצילו את־ארצם מידי כי־יציל יהוה את־ירושלם מידי"
    },
    {
      "number": 21,
      "hebrew": "ויחרישו ולא־ענו אתו דבר כי־מצות המלך היא לאמר לא תענהו"
    },
    {
      "number": 22,
      "hebrew": "ויבא אליקים בן־חלקיהו אשר־על־הבית ושבנא הסופר ויואח בן־אסף המזכיר אל־חזקיהו קרועי בגדים ויגידו לו את דברי רב־שקה",
      "parsha": "ס"
    }
  ]
}