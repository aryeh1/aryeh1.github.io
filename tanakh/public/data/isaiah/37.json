{
  "book": "Isaiah",
  "bookHebrew": "ישעיהו",
  "chapter": 37,
  "verses": [
    {
      "number": 1,
      "hebrew": "ויהי כשמע המלך חזקיהו ויקרע את־בגדיו ויתכס בשק ויבא בית יהוה"
    },
    {
      "number": 2,
      "hebrew": "וישלח את־אליקים אשר־על־הבית ואת שבנא הסופר ואת זקני הכהנים מתכסים בשקים אל־ישעיהו בן־אמוץ הנביא"
    },
    {
      "number": 3,
      "hebrew": "ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משבר וכח אין ללדה"
    },
    {
      "number": 4,
      "hebrew": "אולי ישמע יהוה אלהיך את דברי רב־שקה אשר שלחו מלך־אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה"
    },
    {
      "number": 5,
      "hebrew": "ויבאו עבדי המלך חזקיהו אל־ישעיהו"
    },
    {
      "number": 6,
      "hebrew": "ויאמר אליהם ישעיהו כה תאמרון אל־אדניכם כה אמר יהוה אל־תירא מפני הדברים אשר שמעת אשר גדפו נערי מלך־אשור אותי"
    },
    {
      "number": 7,
      "hebrew": "הנני נותן בו רוח ושמע שמועה ושב אל־ארצו והפלתיו בחרב בארצו"
    },
    {
      "number": 8,
      "hebrew": "וישב רב־שקה וימצא את־מלך אשור נלחם על־לבנה כי שמע כי נסע מלכיש"
    },
    {
      "number": 9,
      "hebrew": "וישמע על־תרהקה מלך־כוש לאמר יצא להלחם אתך וישמע וישלח מלאכים אל־חזקיהו לאמר"
    },
    {
      "number": 10,
      "hebrew": "כה תאמרון אל־חזקיהו מלך־יהודה לאמר אל־ישאך אלהיך אשר אתה בוטח בו לאמר לא תנתן ירושלם ביד מלך אשור"
    },
    {
      "number": 11,
      "hebrew": "הנה אתה שמעת אשר עשו מלכי אשור לכל־הארצות להחרימם ואתה תנצל"
    },
    {
      "number": 12,
      "hebrew": "ההצילו אותם אלהי הגוים אשר השחיתו אבותי את־גוזן ואת־חרן ורצף ובני־עדן אשר בתלשר"
    },
    {
      "number": 13,
      "hebrew": "איה מלך־חמת ומלך ארפד ומלך לעיר ספרוים הנע ועוה"
    },
    {
      "number": 14,
      "hebrew": "ויקח חזקיהו את־הספרים מיד המלאכים ויקראהו ויעל בית יהוה ויפרשהו חזקיהו לפני יהוה",
      "parsha": "ס"
    },
    {
      "number": 15,
      "hebrew": "ויתפלל חזקיהו אל־יהוה לאמר"
    },
    {
      "number": 16,
      "hebrew": "יהוה צבאות אלהי ישראל ישב הכרבים אתה־הוא האלהים לבדך לכל ממלכות הארץ אתה עשית את־השמים ואת־הארץ"
    },
    {
      "number": 17,
      "hebrew": "הטה יהוה אזנך ושמע פקח יהוה עינך וראה ושמע את כל־דברי סנחריב אשר שלח לחרף אלהים חי"
    },
    {
      "number": 18,
      "hebrew": "אמנם יהוה החריבו מלכי אשור את־כל־הארצות ואת־ארצם"
    },
    {
      "number": 19,
      "hebrew": "ונתן את־אלהיהם באש כי לא אלהים המה כי אם־מעשה ידי־אדם עץ ואבן ויאבדום"
    },
    {
      "number": 20,
      "hebrew": "ועתה יהוה אלהינו הושיענו מידו וידעו כל־ממלכות הארץ כי־אתה יהוה לבדך"
    },
    {
      "number": 21,
      "hebrew": "וישלח ישעיהו בן־אמוץ אל־חזקיהו לאמר כה־אמר יהוה אלהי ישראל אשר התפללת אלי אל־סנחריב מלך אשור"
    },
    {
      "number": 22,
      "hebrew": "זה הדבר אשר־דבר יהוה עליו בזה לך לעגה לך בתולת בת־ציון אחריך ראש הניעה בת ירושלם"
    },
    {
      "number": 23,
      "hebrew": "את־מי חרפת וגדפת ועל־מי הרימותה קול ותשא מרום עיניך אל־קדוש ישראל"
    },
    {
      "number": 24,
      "hebrew": "ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו"
    },
    {
      "number": 25,
      "hebrew": "אני קרתי ושתיתי מים ואחרב בכף־פעמי כל יארי מצור"
    },
    {
      "number": 26,
      "hebrew": "הלוא־שמעת למרחוק אותה עשיתי מימי קדם ויצרתיה עתה הבאתיה ותהי להשאות גלים נצים ערים בצרות"
    },
    {
      "number": 27,
      "hebrew": "וישביהן קצרי־יד חתו ובשו היו עשב שדה וירק דשא חציר גגות ושדמה לפני קמה"
    },
    {
      "number": 28,
      "hebrew": "ושבתך וצאתך ובואך ידעתי ואת התרגזך אלי"
    },
    {
      "number": 29,
      "hebrew": "יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר־באת בה"
    },
    {
      "number": 30,
      "hebrew": "וזה־לך האות אכול השנה ספיח ובשנה השנית שחיס ובשנה השלישית זרעו וקצרו ונטעו כרמים ואכול [ואכלו] פרים"
    },
    {
      "number": 31,
      "hebrew": "ויספה פליטת בית־יהודה הנשארה שרש למטה ועשה פרי למעלה"
    },
    {
      "number": 32,
      "hebrew": "כי מירושלם תצא שארית ופליטה מהר ציון קנאת יהוה צבאות תעשה־זאת",
      "parsha": "ס"
    },
    {
      "number": 33,
      "hebrew": "לכן כה־אמר יהוה אל־מלך אשור לא יבוא אל־העיר הזאת ולא־יורה שם חץ ולא־יקדמנה מגן ולא־ישפך עליה סללה"
    },
    {
      "number": 34,
      "hebrew": "בדרך אשר־בא בה ישוב ואל־העיר הזאת לא יבוא נאם־יהוה"
    },
    {
      "number": 35,
      "hebrew": "וגנותי על־העיר הזאת להושיעה למעני ולמען דוד עבדי",
      "parsha": "ס"
    },
    {
      "number": 36,
      "hebrew": "ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים"
    },
    {
      "number": 37,
      "hebrew": "ויסע וילך וישב סנחריב מלך־אשור וישב בנינוה"
    },
    {
      "number": 38,
      "hebrew": "ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר־חדן בנו תחתיו",
      "parsha": "ס"
    }
  ]
}