{
  "book": "Isaiah",
  "bookHebrew": "ישעיהו",
  "chapter": 53,
  "verses": [
    {
      "number": 1,
      "hebrew": "מי האמין לשמעתנו וזרוע יהוה על־מי נגלתה"
    },
    {
      "number": 2,
      "hebrew": "ויעל כיונק לפניו וכשרש מארץ ציה לא־תאר לו ולא הדר ונראהו ולא־מראה ונחמדהו"
    },
    {
      "number": 3,
      "hebrew": "נבזה וחדל אישים איש מכאבות וידוע חלי וכמסתר פנים ממנו נבזה ולא חשבנהו"
    },
    {
      "number": 4,
      "hebrew": "אכן חלינו הוא נשא ומכאבינו סבלם ואנחנו חשבנהו נגוע מכה אלהים ומענה"
    },
    {
      "number": 5,
      "hebrew": "והוא מחלל מפשענו מדכא מעונתינו מוסר שלומנו עליו ובחברתו נרפא־לנו"
    },
    {
      "number": 6,
      "hebrew": "כלנו כצאן תעינו איש לדרכו פנינו ויהוה הפגיע בו את עון כלנו"
    },
    {
      "number": 7,
      "hebrew": "נגש והוא נענה ולא יפתח־פיו כשה לטבח יובל וכרחל לפני גזזיה נאלמה ולא יפתח פיו"
    },
    {
      "number": 8,
      "hebrew": "מעצר וממשפט לקח ואת־דורו מי ישוחח כי נגזר מארץ חיים מפשע עמי נגע למו"
    },
    {
      "number": 9,
      "hebrew": "ויתן את־רשעים קברו ואת־עשיר במתיו על לא־חמס עשה ולא מרמה בפיו"
    },
    {
      "number": 10,
      "hebrew": "ויהוה חפץ דכאו החלי אם־תשים אשם נפשו יראה זרע יאריך ימים וחפץ יהוה בידו יצלח"
    },
    {
      "number": 11,
      "hebrew": "מעמל נפשו יראה ישבע בדעתו יצדיק צדיק עבדי לרבים ועונתם הוא יסבל"
    },
    {
      "number": 12,
      "hebrew": "לכן אחלק־לו ברבים ואת־עצומים יחלק שלל תחת אשר הערה למות נפשו ואת־פשעים נמנה והוא חטא־רבים נשא ולפשעים יפגיע"
    }
  ]
}