{
  "book": "Isaiah",
  "bookHebrew": "ישעיהו",
  "chapter": 27,
  "verses": [
    {
      "number": 1,
      "hebrew": "ביום ההוא יפקד יהוה בחרבו הקשה והגדולה והחזקה על לויתן נחש ברח ועל לויתן נחש עקלתון והרג את־התנין אשר בים"
    },
    {
      "number": 2,
      "hebrew": "ביום ההוא כרם חמד ענו־לה"
    },
    {
      "number": 3,
      "hebrew": "אני יהוה נצרה לרגעים אשקנה פן יפקד עליה לילה ויום אצרנה"
    },
    {
      "number": 4,
      "hebrew": "חמה אין לי מי־יתנני שמיר שית במלחמה אפשעה בה אציתנה יחד"
    },
    {
      "number": 5,
      "hebrew": "או יחזק במעוזי יעשה שלום לי שלום יעשה־לי"
    },
    {
      "number": 6,
      "hebrew": "הבאים ישרש יעקב יציץ ופרח ישראל ומלאו פני־תבל תנובה"
    },
    {
      "number": 7,
      "hebrew": "הכמכת מכהו הכהו אם־כהרג הרגיו הרג"
    },
    {
      "number": 8,
      "hebrew": "בסאסאה בשלחה תריבנה הגה ברוחו הקשה ביום קדים"
    },
    {
      "number": 9,
      "hebrew": "לכן בזאת יכפר עון־יעקב וזה כל־פרי הסר חטאתו בשומו כל־אבני מזבח כאבני־גר מנפצות לא־יקמו אשרים וחמנים"
    },
    {
      "number": 10,
      "hebrew": "כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה"
    },
    {
      "number": 11,
      "hebrew": "ביבש קצירה תשברנה נשים באות מאירות אותה כי לא עם־בינות הוא על־כן לא־ירחמנו עשהו ויצרו לא יחננו"
    },
    {
      "number": 12,
      "hebrew": "והיה ביום ההוא יחבט יהוה משבלת הנהר עד־נחל מצרים ואתם תלקטו לאחד אחד בני ישראל"
    },
    {
      "number": 13,
      "hebrew": "והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו ליהוה בהר הקדש בירושלם"
    }
  ]
}