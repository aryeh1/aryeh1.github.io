{
  "book": "Isaiah",
  "bookHebrew": "ישעיהו",
  "chapter": 64,
  "verses": [
    {
      "number": 1,
      "hebrew": "כקדח אש המסים מים תבעה־אש להודיע שמך לצריך מפניך גוים ירגזו"
    },
    {
      "number": 2,
      "hebrew": "בעשותך נוראות לא נקוה ירדת מפניך הרים נזלו"
    },
    {
      "number": 3,
      "hebrew": "ומעולם לא־שמעו לא האזינו עין לא־ראתה אלהים זולתך יעשה למחכה־לו"
    },
    {
      "number": 4,
      "hebrew": "פגעת את־שש ועשה צדק בדרכיך יזכרוך הן־אתה קצפת ונחטא בהם עולם ונושע"
    },
    {
      "number": 5,
      "hebrew": "ונהי כטמא כלנו וכבגד עדים כל־צדקתינו ונבל כעלה כלנו ועוננו כרוח ישאנו"
    },
    {
      "number": 6,
      "hebrew": "ואין־קורא בשמך מתעורר להחזיק בך כי־הסתרת פניך ממנו ותמוגנו ביד־עוננו"
    },
    {
      "number": 7,
      "hebrew": "ועתה יהוה אבינו אתה אנחנו החמר ואתה יצרנו ומעשה ידך כלנו"
    },
    {
      "number": 8,
      "hebrew": "אל־תקצף יהוה עד־מאד ואל־לעד תזכר עון הן הבט־נא עמך כלנו"
    },
    {
      "number": 9,
      "hebrew": "ערי קדשך היו מדבר ציון מדבר היתה ירושלם שממה"
    },
    {
      "number": 10,
      "hebrew": "בית קדשנו ותפארתנו אשר הללוך אבתינו היה לשרפת אש וכל־מחמדינו היה לחרבה"
    },
    {
      "number": 11,
      "hebrew": "העל־אלה תתאפק יהוה תחשה ותעננו עד־מאד"
    }
  ]
}