{
  "book": "Isaiah",
  "bookHebrew": "ישעיהו",
  "chapter": 59,
  "verses": [
    {
      "number": 1,
      "hebrew": "הן לא־קצרה יד־יהוה מהושיע ולא־כבדה אזנו משמוע"
    },
    {
      "number": 2,
      "hebrew": "כי אם־עונתיכם היו מבדלים בינכם לבין אלהיכם וחטאותיכם הסתירו פנים מכם משמוע"
    },
    {
      "number": 3,
      "hebrew": "כי כפיכם נגאלו בדם ואצבעותיכם בעון שפתותיכם דברו־שקר לשונכם עולה תהגה"
    },
    {
      "number": 4,
      "hebrew": "אין־קרא בצדק ואין נשפט באמונה בטוח על־תהו ודבר־שוא הרו עמל והוליד און"
    },
    {
      "number": 5,
      "hebrew": "ביצי צפעוני בקעו וקורי עכביש יארגו האכל מביציהם ימות והזורה תבקע אפעה"
    },
    {
      "number": 6,
      "hebrew": "קוריהם לא־יהיו לבגד ולא יתכסו במעשיהם מעשיהם מעשי־און ופעל חמס בכפיהם"
    },
    {
      "number": 7,
      "hebrew": "רגליהם לרע ירצו וימהרו לשפך דם נקי מחשבותיהם מחשבות און שד ושבר במסלותם"
    },
    {
      "number": 8,
      "hebrew": "דרך שלום לא ידעו ואין משפט במעגלותם נתיבותיהם עקשו להם כל דרך בה לא ידע שלום"
    },
    {
      "number": 9,
      "hebrew": "על־כן רחק משפט ממנו ולא תשיגנו צדקה נקוה לאור והנה־חשך לנגהות באפלות נהלך"
    },
    {
      "number": 10,
      "hebrew": "נגששה כעורים קיר וכאין עינים נגששה כשלנו בצהרים כנשף באשמנים כמתים"
    },
    {
      "number": 11,
      "hebrew": "נהמה כדבים כלנו וכיונים הגה נהגה נקוה למשפט ואין לישועה רחקה ממנו"
    },
    {
      "number": 12,
      "hebrew": "כי־רבו פשעינו נגדך וחטאותינו ענתה בנו כי־פשעינו אתנו ועונתינו ידענום"
    },
    {
      "number": 13,
      "hebrew": "פשע וכחש ביהוה ונסוג מאחר אלהינו דבר־עשק וסרה הרו והגו מלב דברי־שקר"
    },
    {
      "number": 14,
      "hebrew": "והסג אחור משפט וצדקה מרחוק תעמד כי־כשלה ברחוב אמת ונכחה לא־תוכל לבוא",
      "parsha": "ס"
    },
    {
      "number": 15,
      "hebrew": "ותהי האמת נעדרת וסר מרע משתולל וירא יהוה וירע בעיניו כי־אין משפט"
    },
    {
      "number": 16,
      "hebrew": "וירא כי־אין איש וישתומם כי אין מפגיע ותושע לו זרעו וצדקתו היא סמכתהו"
    },
    {
      "number": 17,
      "hebrew": "וילבש צדקה כשרין וכובע ישועה בראשו וילבש בגדי נקם תלבשת ויעט כמעיל קנאה"
    },
    {
      "number": 18,
      "hebrew": "כעל גמלות כעל ישלם חמה לצריו גמול לאיביו לאיים גמול ישלם"
    },
    {
      "number": 19,
      "hebrew": "וייראו ממערב את־שם יהוה וממזרח־שמש את־כבודו כי־יבוא כנהר צר רוח יהוה נססה בו"
    },
    {
      "number": 20,
      "hebrew": "ובא לציון גואל ולשבי פשע ביעקב נאם יהוה"
    },
    {
      "number": 21,
      "hebrew": "ואני זאת בריתי אותם אמר יהוה רוחי אשר עליך ודברי אשר־שמתי בפיך לא־ימושו מפיך ומפי זרעך ומפי זרע זרעך אמר יהוה מעתה ועד־עולם",
      "parsha": "ס"
    }
  ]
}