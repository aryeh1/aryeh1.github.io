{
  "book": "Isaiah",
  "bookHebrew": "ישעיהו",
  "chapter": 9,
  "verses": [
    {
      "number": 1,
      "hebrew": "העם ההלכים בחשך ראו אור גדול ישבי בארץ צלמות אור נגה עליהם"
    },
    {
      "number": 2,
      "hebrew": "הרבית הגוי לא [לו] הגדלת השמחה שמחו לפניך כשמחת בקציר כאשר יגילו בחלקם שלל"
    },
    {
      "number": 3,
      "hebrew": "כי את־על סבלו ואת מטה שכמו שבט הנגש בו החתת כיום מדין"
    },
    {
      "number": 4,
      "hebrew": "כי כל־סאון סאן ברעש ושמלה מגוללה בדמים והיתה לשרפה מאכלת אש"
    },
    {
      "number": 5,
      "hebrew": "כי־ילד ילד־לנו בן נתן־לנו ותהי המשרה על־שכמו ויקרא שמו פלא יועץ אל גבור אביעד שר־שלום"
    },
    {
      "number": 6,
      "hebrew": "לםרבה [למרבה] המשרה ולשלום אין־קץ על־כסא דוד ועל־ממלכתו להכין אתה ולסעדה במשפט ובצדקה מעתה ועד־עולם קנאת יהוה צבאות תעשה־זאת"
    },
    {
      "number": 7,
      "hebrew": "דבר שלח אדני ביעקב ונפל בישראל"
    },
    {
      "number": 8,
      "hebrew": "וידעו העם כלו אפרים ויושב שמרון בגאוה ובגדל לבב לאמר"
    },
    {
      "number": 9,
      "hebrew": "לבנים נפלו וגזית נבנה שקמים גדעו וארזים נחליף"
    },
    {
      "number": 10,
      "hebrew": "וישגב יהוה את־צרי רצין עליו ואת־איביו יסכסך"
    },
    {
      "number": 11,
      "hebrew": "ארם מקדם ופלשתים מאחור ויאכלו את־ישראל בכל־פה בכל־זאת לא־שב אפו ועוד ידו נטויה"
    },
    {
      "number": 12,
      "hebrew": "והעם לא־שב עד־המכהו ואת־יהוה צבאות לא דרשו"
    },
    {
      "number": 13,
      "hebrew": "ויכרת יהוה מישראל ראש וזנב כפה ואגמון יום אחד"
    },
    {
      "number": 14,
      "hebrew": "זקן ונשוא־פנים הוא הראש ונביא מורה־שקר הוא הזנב"
    },
    {
      "number": 15,
      "hebrew": "ויהיו מאשרי העם־הזה מתעים ומאשריו מבלעים"
    },
    {
      "number": 16,
      "hebrew": "על־כן על־בחוריו לא־ישמח אדני ואת־יתמיו ואת־אלמנתיו לא ירחם כי כלו חנף ומרע וכל־פה דבר נבלה בכל־זאת לא־שב אפו ועוד ידו נטויה"
    },
    {
      "number": 17,
      "hebrew": "כי־בערה כאש רשעה שמיר ושית תאכל ותצת בסבכי היער ויתאבכו גאות עשן"
    },
    {
      "number": 18,
      "hebrew": "בעברת יהוה צבאות נעתם ארץ ויהי העם כמאכלת אש איש אל־אחיו לא יחמלו"
    },
    {
      "number": 19,
      "hebrew": "ויגזר על־ימין ורעב ויאכל על־שמאול ולא שבעו איש בשר־זרעו יאכלו"
    },
    {
      "number": 20,
      "hebrew": "מנשה את־אפרים ואפרים את־מנשה יחדו המה על־יהודה בכל־זאת לא־שב אפו ועוד ידו נטויה"
    }
  ]
}