{
  "book": "Isaiah",
  "bookHebrew": "ישעיהו",
  "chapter": 30,
  "verses": [
    {
      "number": 1,
      "hebrew": "הוי בנים סוררים נאם־יהוה לעשות עצה ולא מני ולנסך מסכה ולא רוחי למען ספות חטאת על־חטאת"
    },
    {
      "number": 2,
      "hebrew": "ההלכים לרדת מצרים ופי לא שאלו לעוז במעוז פרעה ולחסות בצל מצרים"
    },
    {
      "number": 3,
      "hebrew": "והיה לכם מעוז פרעה לבשת והחסות בצל־מצרים לכלמה"
    },
    {
      "number": 4,
      "hebrew": "כי־היו בצען שריו ומלאכיו חנס יגיעו"
    },
    {
      "number": 5,
      "hebrew": "כל הבאיש [הביש] על־עם לא־יועילו למו לא לעזר ולא להועיל כי לבשת וגם־לחרפה",
      "parsha": "ס"
    },
    {
      "number": 6,
      "hebrew": "משא בהמות נגב בארץ צרה וצוקה לביא וליש מהם אפעה ושרף מעופף ישאו על־כתף עירים חילהם ועל־דבשת גמלים אוצרתם על־עם לא יועילו"
    },
    {
      "number": 7,
      "hebrew": "ומצרים הבל וריק יעזרו לכן קראתי לזאת רהב הם שבת"
    },
    {
      "number": 8,
      "hebrew": "עתה בוא כתבה על־לוח אתם ועל־ספר חקה ותהי ליום אחרון לעד עד־עולם"
    },
    {
      "number": 9,
      "hebrew": "כי עם מרי הוא בנים כחשים בנים לא־אבו שמוע תורת יהוה"
    },
    {
      "number": 10,
      "hebrew": "אשר אמרו לראים לא תראו ולחזים לא תחזו־לנו נכחות דברו־לנו חלקות חזו מהתלות"
    },
    {
      "number": 11,
      "hebrew": "סורו מני־דרך הטו מני־ארח השביתו מפנינו את־קדוש ישראל",
      "parsha": "ס"
    },
    {
      "number": 12,
      "hebrew": "לכן כה אמר קדוש ישראל יען מאסכם בדבר הזה ותבטחו בעשק ונלוז ותשענו עליו"
    },
    {
      "number": 13,
      "hebrew": "לכן יהיה לכם העון הזה כפרץ נפל נבעה בחומה נשגבה אשר־פתאם לפתע יבוא שברה"
    },
    {
      "number": 14,
      "hebrew": "ושברה כשבר נבל יוצרים כתות לא יחמל ולא־ימצא במכתתו חרש לחתות אש מיקוד ולחשף מים מגבא",
      "parsha": "ס"
    },
    {
      "number": 15,
      "hebrew": "כי כה־אמר אדני יהוה קדוש ישראל בשובה ונחת תושעון בהשקט ובבטחה תהיה גבורתכם ולא אביתם"
    },
    {
      "number": 16,
      "hebrew": "ותאמרו לא־כי על־סוס ננוס על־כן תנוסון ועל־קל נרכב על־כן יקלו רדפיכם"
    },
    {
      "number": 17,
      "hebrew": "אלף אחד מפני גערת אחד מפני גערת חמשה תנסו עד אם־נותרתם כתרן על־ראש ההר וכנס על־הגבעה"
    },
    {
      "number": 18,
      "hebrew": "ולכן יחכה יהוה לחננכם ולכן ירום לרחמכם כי־אלהי משפט יהוה אשרי כל־חוכי לו",
      "parsha": "פ"
    },
    {
      "number": 19,
      "hebrew": "כי־עם בציון ישב בירושלם בכו לא־תבכה חנון יחנך לקול זעקך כשמעתו ענך"
    },
    {
      "number": 20,
      "hebrew": "ונתן לכם אדני לחם צר ומים לחץ ולא־יכנף עוד מוריך והיו עיניך ראות את־מוריך"
    },
    {
      "number": 21,
      "hebrew": "ואזניך תשמענה דבר מאחריך לאמר זה הדרך לכו בו כי תאמינו וכי תשמאילו"
    },
    {
      "number": 22,
      "hebrew": "וטמאתם את־צפוי פסילי כספך ואת־אפדת מסכת זהבך תזרם כמו דוה צא תאמר לו"
    },
    {
      "number": 23,
      "hebrew": "ונתן מטר זרעך אשר־תזרע את־האדמה ולחם תבואת האדמה והיה דשן ושמן ירעה מקניך ביום ההוא כר נרחב"
    },
    {
      "number": 24,
      "hebrew": "והאלפים והעירים עבדי האדמה בליל חמיץ יאכלו אשר־זרה ברחת ובמזרה"
    },
    {
      "number": 25,
      "hebrew": "והיה על־כל־הר גבה ועל כל־גבעה נשאה פלגים יבלי־מים ביום הרג רב בנפל מגדלים"
    },
    {
      "number": 26,
      "hebrew": "והיה אור־הלבנה כאור החמה ואור החמה יהיה שבעתים כאור שבעת הימים ביום חבש יהוה את־שבר עמו ומחץ מכתו ירפא",
      "parsha": "פ"
    },
    {
      "number": 27,
      "hebrew": "הנה שם־יהוה בא ממרחק בער אפו וכבד משאה שפתיו מלאו זעם ולשונו כאש אכלת"
    },
    {
      "number": 28,
      "hebrew": "ורוחו כנחל שוטף עד־צואר יחצה להנפה גוים בנפת שוא ורסן מתעה על לחיי עמים"
    },
    {
      "number": 29,
      "hebrew": "השיר יהיה לכם כליל התקדש־חג ושמחת לבב כהולך בחליל לבוא בהר־יהוה אל־צור ישראל"
    },
    {
      "number": 30,
      "hebrew": "והשמיע יהוה את־הוד קולו ונחת זרועו יראה בזעף אף ולהב אש אוכלה נפץ וזרם ואבן ברד"
    },
    {
      "number": 31,
      "hebrew": "כי־מקול יהוה יחת אשור בשבט יכה"
    },
    {
      "number": 32,
      "hebrew": "והיה כל מעבר מטה מוסדה אשר יניח יהוה עליו בתפים ובכנרות ובמלחמות תנופה נלחם־בה [בם]"
    },
    {
      "number": 33,
      "hebrew": "כי־ערוך מאתמול תפתה גם־הוא [היא] למלך הוכן העמיק הרחב מדרתה אש ועצים הרבה נשמת יהוה כנחל גפרית בערה בה",
      "parsha": "פ"
    }
  ]
}