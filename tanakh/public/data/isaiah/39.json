{
  "book": "Isaiah",
  "bookHebrew": "ישעיהו",
  "chapter": 39,
  "verses": [
    {
      "number": 1,
      "hebrew": "בעת ההוא שלח מרדך בלאדן בן־בלאדן מלך־בבל ספרים ומנחה אל־חזקיהו וישמע כי חלה ויחזק"
    },
    {
      "number": 2,
      "hebrew": "וישמח עליהם חזקיהו ויראם את־בית נכתה [נכתו] את־הכסף ואת־הזהב ואת־הבשמים ואת השמן הטוב ואת כל־בית כליו ואת כל־אשר נמצא באצרתיו לא־היה דבר אשר לא־הראם חזקיהו בביתו ובכל־ממשלתו",
      "parsha": "ס"
    },
    {
      "number": 3,
      "hebrew": "ויבא ישעיהו הנביא אל־המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו אלי מבבל"
    },
    {
      "number": 4,
      "hebrew": "ויאמר מה ראו בביתך ויאמר חזקיהו את כל־אשר בביתי ראו לא־היה דבר אשר לא־הראיתים באוצרתי"
    },
    {
      "number": 5,
      "hebrew": "ויאמר ישעיהו אל־חזקיהו שמע דבר־יהוה צבאות"
    },
    {
      "number": 6,
      "hebrew": "הנה ימים באים ונשא כל־אשר בביתך ואשר אצרו אבתיך עד־היום הזה בבל לא־יותר דבר אמר יהוה"
    },
    {
      "number": 7,
      "hebrew": "ומבניך אשר יצאו ממך אשר תוליד יקחו והיו סריסים בהיכל מלך בבל"
    },
    {
      "number": 8,
      "hebrew": "ויאמר חזקיהו אל־ישעיהו טוב דבר־יהוה אשר דברת ויאמר כי יהיה שלום ואמת בימי",
      "parsha": "פ"
    }
  ]
}