{
  "book": "Isaiah",
  "bookHebrew": "ישעיהו",
  "chapter": 43,
  "verses": [
    {
      "number": 1,
      "hebrew": "ועתה כה־אמר יהוה בראך יעקב ויצרך ישראל אל־תירא כי גאלתיך קראתי בשמך לי־אתה"
    },
    {
      "number": 2,
      "hebrew": "כי־תעבר במים אתך־אני ובנהרות לא ישטפוך כי־תלך במו־אש לא תכוה ולהבה לא תבער־בך"
    },
    {
      "number": 3,
      "hebrew": "כי אני יהוה אלהיך קדוש ישראל מושיעך נתתי כפרך מצרים כוש וסבא תחתיך"
    },
    {
      "number": 4,
      "hebrew": "מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך"
    },
    {
      "number": 5,
      "hebrew": "אל־תירא כי אתך־אני ממזרח אביא זרעך וממערב אקבצך"
    },
    {
      "number": 6,
      "hebrew": "אמר לצפון תני ולתימן אל־תכלאי הביאי בני מרחוק ובנותי מקצה הארץ"
    },
    {
      "number": 7,
      "hebrew": "כל הנקרא בשמי ולכבודי בראתיו יצרתיו אף־עשיתיו"
    },
    {
      "number": 8,
      "hebrew": "הוציא עם־עור ועינים יש וחרשים ואזנים למו"
    },
    {
      "number": 9,
      "hebrew": "כל־הגוים נקבצו יחדו ויאספו לאמים מי בהם יגיד זאת וראשנות ישמיענו יתנו עדיהם ויצדקו וישמעו ויאמרו אמת"
    },
    {
      "number": 10,
      "hebrew": "אתם עדי נאם־יהוה ועבדי אשר בחרתי למען תדעו ותאמינו לי ותבינו כי־אני הוא לפני לא־נוצר אל ואחרי לא יהיה"
    },
    {
      "number": 11,
      "hebrew": "אנכי אנכי יהוה ואין מבלעדי מושיע"
    },
    {
      "number": 12,
      "hebrew": "אנכי הגדתי והושעתי והשמעתי ואין בכם זר ואתם עדי נאם־יהוה ואני־אל"
    },
    {
      "number": 13,
      "hebrew": "גם־מיום אני הוא ואין מידי מציל אפעל ומי ישיבנה"
    },
    {
      "number": 14,
      "hebrew": "כה־אמר יהוה גאלכם קדוש ישראל למענכם שלחתי בבלה והורדתי בריחים כלם וכשדים באניות רנתם"
    },
    {
      "number": 15,
      "hebrew": "אני יהוה קדושכם בורא ישראל מלככם"
    },
    {
      "number": 16,
      "hebrew": "כה אמר יהוה הנותן בים דרך ובמים עזים נתיבה"
    },
    {
      "number": 17,
      "hebrew": "המוציא רכב־וסוס חיל ועזוז יחדו ישכבו בל־יקומו דעכו כפשתה כבו"
    },
    {
      "number": 18,
      "hebrew": "אל־תזכרו ראשנות וקדמניות אל־תתבננו"
    },
    {
      "number": 19,
      "hebrew": "הנני עשה חדשה עתה תצמח הלוא תדעוה אף אשים במדבר דרך בישמון נהרות"
    },
    {
      "number": 20,
      "hebrew": "תכבדני חית השדה תנים ובנות יענה כי־נתתי במדבר מים נהרות בישימן להשקות עמי בחירי"
    },
    {
      "number": 21,
      "hebrew": "עם־זו יצרתי לי תהלתי יספרו"
    },
    {
      "number": 22,
      "hebrew": "ולא־אתי קראת יעקב כי־יגעת בי ישראל"
    },
    {
      "number": 23,
      "hebrew": "לא־הביאת לי שה עלתיך וזבחיך לא כבדתני לא העבדתיך במנחה ולא הוגעתיך בלבונה"
    },
    {
      "number": 24,
      "hebrew": "לא־קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך"
    },
    {
      "number": 25,
      "hebrew": "אנכי אנכי הוא מחה פשעיך למעני וחטאתיך לא אזכר"
    },
    {
      "number": 26,
      "hebrew": "הזכירני נשפטה יחד ספר אתה למען תצדק"
    },
    {
      "number": 27,
      "hebrew": "אביך הראשון חטא ומליציך פשעו בי"
    },
    {
      "number": 28,
      "hebrew": "ואחלל שרי קדש ואתנה לחרם יעקב וישראל לגדופים"
    }
  ]
}