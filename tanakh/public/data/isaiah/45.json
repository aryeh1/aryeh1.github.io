{
  "book": "Isaiah",
  "bookHebrew": "ישעיהו",
  "chapter": 45,
  "verses": [
    {
      "number": 1,
      "hebrew": "כה־אמר יהוה למשיחו לכורש אשר־החזקתי בימינו לרד־לפניו גוים ומתני מלכים אפתח לפתח לפניו דלתים ושערים לא יסגרו"
    },
    {
      "number": 2,
      "hebrew": "אני לפניך אלך והדורים אושר [אישר] דלתות נחושה אשבר ובריחי ברזל אגדע"
    },
    {
      "number": 3,
      "hebrew": "ונתתי לך אוצרות חשך ומטמני מסתרים למען תדע כי־אני יהוה הקורא בשמך אלהי ישראל"
    },
    {
      "number": 4,
      "hebrew": "למען עבדי יעקב וישראל בחירי ואקרא לך בשמך אכנך ולא ידעתני"
    },
    {
      "number": 5,
      "hebrew": "אני יהוה ואין עוד זולתי אין אלהים אאזרך ולא ידעתני"
    },
    {
      "number": 6,
      "hebrew": "למען ידעו ממזרח־שמש וממערבה כי־אפס בלעדי אני יהוה ואין עוד"
    },
    {
      "number": 7,
      "hebrew": "יוצר אור ובורא חשך עשה שלום ובורא רע אני יהוה עשה כל־אלה",
      "parsha": "פ"
    },
    {
      "number": 8,
      "hebrew": "הרעיפו שמים ממעל ושחקים יזלו־צדק תפתח־ארץ ויפרו־ישע וצדקה תצמיח יחד אני יהוה בראתיו",
      "parsha": "ס"
    },
    {
      "number": 9,
      "hebrew": "הוי רב את־יצרו חרש את־חרשי אדמה היאמר חמר ליצרו מה־תעשה ופעלך אין־ידים לו",
      "parsha": "ס"
    },
    {
      "number": 10,
      "hebrew": "הוי אמר לאב מה־תוליד ולאשה מה־תחילין",
      "parsha": "ס"
    },
    {
      "number": 11,
      "hebrew": "כה־אמר יהוה קדוש ישראל ויצרו האתיות שאלוני על־בני ועל־פעל ידי תצוני"
    },
    {
      "number": 12,
      "hebrew": "אנכי עשיתי ארץ ואדם עליה בראתי אני ידי נטו שמים וכל־צבאם צויתי"
    },
    {
      "number": 13,
      "hebrew": "אנכי העירתהו בצדק וכל־דרכיו אישר הוא־יבנה עירי וגלותי ישלח לא במחיר ולא בשחד אמר יהוה צבאות",
      "parsha": "ס"
    },
    {
      "number": 14,
      "hebrew": "כה אמר יהוה יגיע מצרים וסחר־כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים"
    },
    {
      "number": 15,
      "hebrew": "אכן אתה אל מסתתר אלהי ישראל מושיע"
    },
    {
      "number": 16,
      "hebrew": "בושו וגם־נכלמו כלם יחדו הלכו בכלמה חרשי צירים"
    },
    {
      "number": 17,
      "hebrew": "ישראל נושע ביהוה תשועת עולמים לא־תבשו ולא־תכלמו עד־עולמי עד",
      "parsha": "פ"
    },
    {
      "number": 18,
      "hebrew": "כי כה אמר־יהוה בורא השמים הוא האלהים יצר הארץ ועשה הוא כוננה לא־תהו בראה לשבת יצרה אני יהוה ואין עוד"
    },
    {
      "number": 19,
      "hebrew": "לא בסתר דברתי במקום ארץ חשך לא אמרתי לזרע יעקב תהו בקשוני אני יהוה דבר צדק מגיד מישרים"
    },
    {
      "number": 20,
      "hebrew": "הקבצו ובאו התנגשו יחדו פליטי הגוים לא ידעו הנשאים את־עץ פסלם ומתפללים אל־אל לא יושיע"
    },
    {
      "number": 21,
      "hebrew": "הגידו והגישו אף יועצו יחדו מי השמיע זאת מקדם מאז הגידה הלוא אני יהוה ואין־עוד אלהים מבלעדי אל־צדיק ומושיע אין זולתי"
    },
    {
      "number": 22,
      "hebrew": "פנו־אלי והושעו כל־אפסי־ארץ כי אני־אל ואין עוד"
    },
    {
      "number": 23,
      "hebrew": "בי נשבעתי יצא מפי צדקה דבר ולא ישוב כי־לי תכרע כל־ברך תשבע כל־לשון"
    },
    {
      "number": 24,
      "hebrew": "אך ביהוה לי אמר צדקות ועז עדיו יבוא ויבשו כל הנחרים בו"
    },
    {
      "number": 25,
      "hebrew": "ביהוה יצדקו ויתהללו כל־זרע ישראל"
    }
  ]
}