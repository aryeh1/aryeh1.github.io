{
  "book": "Isaiah",
  "bookHebrew": "ישעיהו",
  "chapter": 1,
  "verses": [
    {
      "number": 1,
      "hebrew": "חזון ישעיהו בן־אמוץ אשר חזה על־יהודה וירושלם בימי עזיהו יותם אחז יחזקיהו מלכי יהודה"
    },
    {
      "number": 2,
      "hebrew": "שמעו שמים והאזיני ארץ כי יהוה דבר בנים גדלתי ורוממתי והם פשעו בי"
    },
    {
      "number": 3,
      "hebrew": "ידע שור קנהו וחמור אבוס בעליו ישראל לא ידע עמי לא התבונן"
    },
    {
      "number": 4,
      "hebrew": "הוי גוי חטא עם כבד עון זרע מרעים בנים משחיתים עזבו את־יהוה נאצו את־קדוש ישראל נזרו אחור"
    },
    {
      "number": 5,
      "hebrew": "על מה תכו עוד תוסיפו סרה כל־ראש לחלי וכל־לבב דוי"
    },
    {
      "number": 6,
      "hebrew": "מכף־רגל ועד־ראש אין־בו מתם פצע וחבורה ומכה טריה לא־זרו ולא חבשו ולא רככה בשמן"
    },
    {
      "number": 7,
      "hebrew": "ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים"
    },
    {
      "number": 8,
      "hebrew": "ונותרה בת־ציון כסכה בכרם כמלונה במקשה כעיר נצורה"
    },
    {
      "number": 9,
      "hebrew": "לולי יהוה צבאות הותיר לנו שריד כמעט כסדם היינו לעמרה דמינו"
    },
    {
      "number": 10,
      "hebrew": "שמעו דבר־יהוה קציני סדם האזינו תורת אלהינו עם עמרה"
    },
    {
      "number": 11,
      "hebrew": "למה־לי רב־זבחיכם יאמר יהוה שבעתי עלות אילים וחלב מריאים ודם פרים וכבשים ועתודים לא חפצתי"
    },
    {
      "number": 12,
      "hebrew": "כי תבאו לראות פני מי־בקש זאת מידכם רמס חצרי"
    },
    {
      "number": 13,
      "hebrew": "לא תוסיפו הביא מנחת־שוא קטרת תועבה היא לי חדש ושבת קרא מקרא לא־אוכל און ועצרה"
    },
    {
      "number": 14,
      "hebrew": "חדשיכם ומועדיכם שנאה נפשי היו עלי לטרח נלאיתי נשא"
    },
    {
      "number": 15,
      "hebrew": "ובפרשכם כפיכם אעלים עיני מכם גם כי־תרבו תפלה אינני שמע ידיכם דמים מלאו"
    },
    {
      "number": 16,
      "hebrew": "רחצו הזכו הסירו רע מעלליכם מנגד עיני חדלו הרע"
    },
    {
      "number": 17,
      "hebrew": "למדו היטב דרשו משפט אשרו חמוץ שפטו יתום ריבו אלמנה"
    },
    {
      "number": 18,
      "hebrew": "לכו־נא ונוכחה יאמר יהוה אם־יהיו חטאיכם כשנים כשלג ילבינו אם־יאדימו כתולע כצמר יהיו"
    },
    {
      "number": 19,
      "hebrew": "אם־תאבו ושמעתם טוב הארץ תאכלו"
    },
    {
      "number": 20,
      "hebrew": "ואם־תמאנו ומריתם חרב תאכלו כי פי יהוה דבר"
    },
    {
      "number": 21,
      "hebrew": "איכה היתה לזונה קריה נאמנה מלאתי משפט צדק ילין בה ועתה מרצחים"
    },
    {
      "number": 22,
      "hebrew": "כספך היה לסיגים סבאך מהול במים"
    },
    {
      "number": 23,
      "hebrew": "שריך סוררים וחברי גנבים כלו אהב שחד ורדף שלמנים יתום לא ישפטו וריב אלמנה לא־יבוא אליהם"
    },
    {
      "number": 24,
      "hebrew": "לכן נאם האדון יהוה צבאות אביר ישראל הוי אנחם מצרי ואנקמה מאויבי"
    },
    {
      "number": 25,
      "hebrew": "ואשיבה ידי עליך ואצרף כבר סיגיך ואסירה כל־בדיליך"
    },
    {
      "number": 26,
      "hebrew": "ואשיבה שפטיך כבראשנה ויעציך כבתחלה אחרי־כן יקרא לך עיר הצדק קריה נאמנה"
    },
    {
      "number": 27,
      "hebrew": "ציון במשפט תפדה ושביה בצדקה"
    },
    {
      "number": 28,
      "hebrew": "ושבר פשעים וחטאים יחדו ועזבי יהוה יכלו"
    },
    {
      "number": 29,
      "hebrew": "כי יבשו מאילים אשר חמדתם ותחפרו מהגנות אשר בחרתם"
    },
    {
      "number": 30,
      "hebrew": "כי תהיו כאלה נבלת עלה וכגנה אשר־מים אין לה"
    },
    {
      "number": 31,
      "hebrew": "והיה החסן לנערת ופעלו לניצוץ ובערו שניהם יחדו ואין מכבה"
    }
  ]
}