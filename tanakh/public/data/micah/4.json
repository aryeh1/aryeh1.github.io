{
  "book": "Micah",
  "bookHebrew": "מיכה",
  "chapter": 4,
  "verses": [
    {
      "number": 1,
      "hebrew": "והיה באחרית הימים יהיה הר בית־יהוה נכון בראש ההרים ונשא הוא מגבעות ונהרו עליו עמים"
    },
    {
      "number": 2,
      "hebrew": "והלכו גוים רבים ואמרו לכו ונעלה אל־הר־יהוה ואל־בית אלהי יעקב ויורנו מדרכיו ונלכה בארחתיו כי מציון תצא תורה ודבר־יהוה מירושלם"
    },
    {
      "number": 3,
      "hebrew": "ושפט בין עמים רבים והוכיח לגוים עצמים עד־רחוק וכתתו חרבתיהם לאתים וחניתתיהם למזמרות לא־ישאו גוי אל־גוי חרב ולא־ילמדון עוד מלחמה"
    },
    {
      "number": 4,
      "hebrew": "וישבו איש תחת גפנו ותחת תאנתו ואין מחריד כי־פי יהוה צבאות דבר"
    },
    {
      "number": 5,
      "hebrew": "כי כל־העמים ילכו איש בשם אלהיו ואנחנו נלך בשם־יהוה אלהינו לעולם ועד"
    },
    {
      "number": 6,
      "hebrew": "ביום ההוא נאם־יהוה אספה הצלעה והנדחה אקבצה ואשר הרעתי"
    },
    {
      "number": 7,
      "hebrew": "ושמתי את־הצלעה לשארית והנהלאה לגוי עצום ומלך יהוה עליהם בהר ציון מעתה ועד־עולם"
    },
    {
      "number": 8,
      "hebrew": "ואתה מגדל־עדר עפל בת־ציון עדיך תאתה ובאה הממשלה הראשנה ממלכת לבת־ירושלם"
    },
    {
      "number": 9,
      "hebrew": "עתה למה תריעי רע המלך אין־בך אם־יועצך אבד כי־החזיקך חיל כיולדה"
    },
    {
      "number": 10,
      "hebrew": "חולי וגחי בת־ציון כיולדה כי־עתה תצאי מקריה ושכנת בשדה ובאת עד־בבל שם תנצלי שם יגאלך יהוה מכף איביך"
    },
    {
      "number": 11,
      "hebrew": "ועתה נאספו עליך גוים רבים האמרים תחנף ותחז בציון עינינו"
    },
    {
      "number": 12,
      "hebrew": "והמה לא ידעו מחשבות יהוה ולא הבינו עצתו כי קבצם כעמיר גרנה"
    },
    {
      "number": 13,
      "hebrew": "קומי ודושי בת־ציון כי־קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל־הארץ"
    },
    {
      "number": 14,
      "hebrew": "עתה תתגדדי בת־גדוד מצור שם עלינו בשבט יכו על־הלחי את שפט ישראל"
    }
  ]
}