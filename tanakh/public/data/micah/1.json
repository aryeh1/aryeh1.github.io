{
  "book": "Micah",
  "bookHebrew": "מיכה",
  "chapter": 1,
  "verses": [
    {
      "number": 1,
      "hebrew": "דבר־יהוה אשר היה אל־מיכה המרשתי בימי יותם אחז יחזקיה מלכי יהודה אשר־חזה על־שמרון וירושלם"
    },
    {
      "number": 2,
      "hebrew": "שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו"
    },
    {
      "number": 3,
      "hebrew": "כי־הנה יהוה יצא ממקומו וירד ודרך על־במותי [במתי] ארץ"
    },
    {
      "number": 4,
      "hebrew": "ונמסו ההרים תחתיו והעמקים יתבקעו כדונג מפני האש כמים מגרים במורד"
    },
    {
      "number": 5,
      "hebrew": "בפשע יעקב כל־זאת ובחטאות בית ישראל מי־פשע יעקב הלוא שמרון ומי במות יהודה הלוא ירושלם"
    },
    {
      "number": 6,
      "hebrew": "ושמתי שמרון לעי השדה למטעי כרם והגרתי לגי אבניה ויסדיה אגלה"
    },
    {
      "number": 7,
      "hebrew": "וכל־פסיליה יכתו וכל־אתנניה ישרפו באש וכל־עצביה אשים שממה כי מאתנן זונה קבצה ועד־אתנן זונה ישובו"
    },
    {
      "number": 8,
      "hebrew": "על־זאת אספדה ואילילה אילכה שילל [שולל] וערום אעשה מספד כתנים ואבל כבנות יענה"
    },
    {
      "number": 9,
      "hebrew": "כי אנושה מכותיה כי־באה עד־יהודה נגע עד־שער עמי עד־ירושלם"
    },
    {
      "number": 10,
      "hebrew": "בגת אל־תגידו בכו אל־תבכו בבית לעפרה עפר התפלשתי [התפלשי]"
    },
    {
      "number": 11,
      "hebrew": "עברי לכם יושבת שפיר עריה־בשת לא יצאה יושבת צאנן מספד בית האצל יקח מכם עמדתו"
    },
    {
      "number": 12,
      "hebrew": "כי־חלה לטוב יושבת מרות כי־ירד רע מאת יהוה לשער ירושלם"
    },
    {
      "number": 13,
      "hebrew": "רתם המרכבה לרכש יושבת לכיש ראשית חטאת היא לבת־ציון כי־בך נמצאו פשעי ישראל"
    },
    {
      "number": 14,
      "hebrew": "לכן תתני שלוחים על מורשת גת בתי אכזיב לאכזב למלכי ישראל"
    },
    {
      "number": 15,
      "hebrew": "עד הירש אבי לך יושבת מרשה עד־עדלם יבוא כבוד ישראל"
    },
    {
      "number": 16,
      "hebrew": "קרחי וגזי על־בני תענוגיך הרחבי קרחתך כנשר כי גלו ממך",
      "parsha": "ס"
    }
  ]
}