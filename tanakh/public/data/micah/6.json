{
  "book": "Micah",
  "bookHebrew": "מיכה",
  "chapter": 6,
  "verses": [
    {
      "number": 1,
      "hebrew": "שמעו־נא את אשר־יהוה אמר קום ריב את־ההרים ותשמענה הגבעות קולך"
    },
    {
      "number": 2,
      "hebrew": "שמעו הרים את־ריב יהוה והאתנים מסדי ארץ כי ריב ליהוה עם־עמו ועם־ישראל יתוכח"
    },
    {
      "number": 3,
      "hebrew": "עמי מה־עשיתי לך ומה הלאתיך ענה בי"
    },
    {
      "number": 4,
      "hebrew": "כי העלתיך מארץ מצרים ומבית עבדים פדיתיך ואשלח לפניך את־משה אהרן ומרים"
    },
    {
      "number": 5,
      "hebrew": "עמי זכר־נא מה־יעץ בלק מלך מואב ומה־ענה אתו בלעם בן־בעור מן־השטים עד־הגלגל למען דעת צדקות יהוה"
    },
    {
      "number": 6,
      "hebrew": "במה אקדם יהוה אכף לאלהי מרום האקדמנו בעולות בעגלים בני שנה"
    },
    {
      "number": 7,
      "hebrew": "הירצה יהוה באלפי אילים ברבבות נחלי־שמן האתן בכורי פשעי פרי בטני חטאת נפשי"
    },
    {
      "number": 8,
      "hebrew": "הגיד לך אדם מה־טוב ומה־יהוה דורש ממך כי אם־עשות משפט ואהבת חסד והצנע לכת עם־אלהיך",
      "parsha": "ס"
    },
    {
      "number": 9,
      "hebrew": "קול יהוה לעיר יקרא ותושיה יראה שמך שמעו מטה ומי יעדה"
    },
    {
      "number": 10,
      "hebrew": "עוד האש בית רשע אצרות רשע ואיפת רזון זעומה"
    },
    {
      "number": 11,
      "hebrew": "האזכה במאזני רשע ובכיס אבני מרמה"
    },
    {
      "number": 12,
      "hebrew": "אשר עשיריה מלאו חמס וישביה דברו־שקר ולשונם רמיה בפיהם"
    },
    {
      "number": 13,
      "hebrew": "וגם־אני החליתי הכותך השמם על־חטאתך"
    },
    {
      "number": 14,
      "hebrew": "אתה תאכל ולא תשבע וישחך בקרבך ותסג ולא תפליט ואשר תפלט לחרב אתן"
    },
    {
      "number": 15,
      "hebrew": "אתה תזרע ולא תקצור אתה תדרך־זית ולא־תסוך שמן ותירוש ולא תשתה־יין"
    },
    {
      "number": 16,
      "hebrew": "וישתמר חקות עמרי וכל מעשה בית־אחאב ותלכו במעצותם למען תתי אתך לשמה וישביה לשרקה וחרפת עמי תשאו",
      "parsha": "פ"
    }
  ]
}