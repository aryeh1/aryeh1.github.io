{
  "book": "Micah",
  "bookHebrew": "מיכה",
  "chapter": 3,
  "verses": [
    {
      "number": 1,
      "hebrew": "ואמר שמעו־נא ראשי יעקב וקציני בית ישראל הלוא לכם לדעת את־המשפט"
    },
    {
      "number": 2,
      "hebrew": "שנאי טוב ואהבי רעה [רע] גזלי עורם מעליהם ושארם מעל עצמותם"
    },
    {
      "number": 3,
      "hebrew": "ואשר אכלו שאר עמי ועורם מעליהם הפשיטו ואת־עצמתיהם פצחו ופרשו כאשר בסיר וכבשר בתוך קלחת"
    },
    {
      "number": 4,
      "hebrew": "אז יזעקו אל־יהוה ולא יענה אותם ויסתר פניו מהם בעת ההיא כאשר הרעו מעלליהם"
    },
    {
      "number": 5,
      "hebrew": "כה אמר יהוה על־הנביאים המתעים את־עמי הנשכים בשניהם וקראו שלום ואשר לא־יתן על־פיהם וקדשו עליו מלחמה"
    },
    {
      "number": 6,
      "hebrew": "לכן לילה לכם מחזון וחשכה לכם מקסם ובאה השמש על־הנביאים וקדר עליהם היום"
    },
    {
      "number": 7,
      "hebrew": "ובשו החזים וחפרו הקסמים ועטו על־שפם כלם כי אין מענה אלהים"
    },
    {
      "number": 8,
      "hebrew": "ואולם אנכי מלאתי כח את־רוח יהוה ומשפט וגבורה להגיד ליעקב פשעו ולישראל חטאתו"
    },
    {
      "number": 9,
      "hebrew": "שמעו־נא זאת ראשי בית יעקב וקציני בית ישראל המתעבים משפט ואת כל־הישרה יעקשו"
    },
    {
      "number": 10,
      "hebrew": "בנה ציון בדמים וירושלם בעולה"
    },
    {
      "number": 11,
      "hebrew": "ראשיה בשחד ישפטו וכהניה במחיר יורו ונביאיה בכסף יקסמו ועל־יהוה ישענו לאמר הלוא יהוה בקרבנו לא־תבוא עלינו רעה"
    },
    {
      "number": 12,
      "hebrew": "לכן בגללכם ציון שדה תחרש וירושלם עיין תהיה והר הבית לבמות יער"
    }
  ]
}