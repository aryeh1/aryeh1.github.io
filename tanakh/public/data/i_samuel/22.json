{
  "book": "I Samuel",
  "bookHebrew": "שמואל א",
  "chapter": 22,
  "verses": [
    {
      "number": 1,
      "hebrew": "וילך דוד משם וימלט אל־מערת עדלם וישמעו אחיו וכל־בית אביו וירדו אליו שמה"
    },
    {
      "number": 2,
      "hebrew": "ויתקבצו אליו כל־איש מצוק וכל־איש אשר־לו נשא וכל־איש מר־נפש ויהי עליהם לשר ויהיו עמו כארבע מאות איש"
    },
    {
      "number": 3,
      "hebrew": "וילך דוד משם מצפה מואב ויאמר אל־מלך מואב יצא־נא אבי ואמי אתכם עד אשר אדע מה־יעשה־לי אלהים"
    },
    {
      "number": 4,
      "hebrew": "וינחם את־פני מלך מואב וישבו עמו כל־ימי היות־דוד במצודה",
      "parsha": "ס"
    },
    {
      "number": 5,
      "hebrew": "ויאמר גד הנביא אל־דוד לא תשב במצודה לך ובאת־לך ארץ יהודה וילך דוד ויבא יער חרת",
      "parsha": "ס"
    },
    {
      "number": 6,
      "hebrew": "וישמע שאול כי נודע דוד ואנשים אשר אתו ושאול יושב בגבעה תחת־האשל ברמה וחניתו בידו וכל־עבדיו נצבים עליו"
    },
    {
      "number": 7,
      "hebrew": "ויאמר שאול לעבדיו הנצבים עליו שמעו־נא בני ימיני גם־לכלכם יתן בן־ישי שדות וכרמים לכלכם ישים שרי אלפים ושרי מאות"
    },
    {
      "number": 8,
      "hebrew": "כי קשרתם כלכם עלי ואין־גלה את־אזני בכרת־בני עם־בן־ישי ואין־חלה מכם עלי וגלה את־אזני כי הקים בני את־עבדי עלי לארב כיום הזה",
      "parsha": "ס"
    },
    {
      "number": 9,
      "hebrew": "ויען דאג האדמי והוא נצב על־עבדי־שאול ויאמר ראיתי את־בן־ישי בא נבה אל־אחימלך בן־אחטוב"
    },
    {
      "number": 10,
      "hebrew": "וישאל־לו ביהוה וצידה נתן לו ואת חרב גלית הפלשתי נתן לו"
    },
    {
      "number": 11,
      "hebrew": "וישלח המלך לקרא את־אחימלך בן־אחיטוב הכהן ואת כל־בית אביו הכהנים אשר בנב ויבאו כלם אל־המלך",
      "parsha": "ס"
    },
    {
      "number": 12,
      "hebrew": "ויאמר שאול שמע־נא בן־אחיטוב ויאמר הנני אדני"
    },
    {
      "number": 13,
      "hebrew": "ויאמר אלו [אליו] שאול למה קשרתם עלי אתה ובן־ישי בתתך לו לחם וחרב ושאול לו באלהים לקום אלי לארב כיום הזה",
      "parsha": "ס"
    },
    {
      "number": 14,
      "hebrew": "ויען אחימלך את־המלך ויאמר ומי בכל־עבדיך כדוד נאמן וחתן המלך וסר אל־משמעתך ונכבד בביתך"
    },
    {
      "number": 15,
      "hebrew": "היום החלתי לשאול־[לשאל־] לו באלהים חלילה לי אל־ישם המלך בעבדו דבר בכל־בית אבי כי לא־ידע עבדך בכל־זאת דבר קטן או גדול"
    },
    {
      "number": 16,
      "hebrew": "ויאמר המלך מות תמות אחימלך אתה וכל־בית אביך"
    },
    {
      "number": 17,
      "hebrew": "ויאמר המלך לרצים הנצבים עליו סבו והמיתו כהני יהוה כי גם־ידם עם־דוד וכי ידעו כי־ברח הוא ולא גלו את־אזנו [אזני] ולא־אבו עבדי המלך לשלח את־ידם לפגע בכהני יהוה",
      "parsha": "ס"
    },
    {
      "number": 18,
      "hebrew": "ויאמר המלך לדויג [לדואג] סב אתה ופגע בכהנים ויסב דויג [דואג] האדמי ויפגע־הוא בכהנים וימת ביום ההוא שמנים וחמשה איש נשא אפוד בד"
    },
    {
      "number": 19,
      "hebrew": "ואת נב עיר־הכהנים הכה לפי־חרב מאיש ועד־אשה מעולל ועד־יונק ושור וחמור ושה לפי־חרב"
    },
    {
      "number": 20,
      "hebrew": "וימלט בן־אחד לאחימלך בן־אחטוב ושמו אביתר ויברח אחרי דוד"
    },
    {
      "number": 21,
      "hebrew": "ויגד אביתר לדוד כי הרג שאול את כהני יהוה"
    },
    {
      "number": 22,
      "hebrew": "ויאמר דוד לאביתר ידעתי ביום ההוא כי־שם דויג [דואג] האדמי כי־הגד יגיד לשאול אנכי סבתי בכל־נפש בית אביך"
    },
    {
      "number": 23,
      "hebrew": "שבה אתי אל־תירא כי אשר־יבקש את־נפשי יבקש את־נפשך כי־משמרת אתה עמדי",
      "parsha": "ס"
    }
  ]
}