{
  "book": "I Samuel",
  "bookHebrew": "שמואל א",
  "chapter": 15,
  "verses": [
    {
      "number": 1,
      "hebrew": "ויאמר שמואל אל־שאול אתי שלח יהוה למשחך למלך על־עמו על־ישראל ועתה שמע לקול דברי יהוה",
      "parsha": "ס"
    },
    {
      "number": 2,
      "hebrew": "כה אמר יהוה צבאות פקדתי את אשר־עשה עמלק לישראל אשר־שם לו בדרך בעלתו ממצרים"
    },
    {
      "number": 3,
      "hebrew": "עתה לך והכיתה את־עמלק והחרמתם את־כל־אשר־לו ולא תחמל עליו והמתה מאיש עד־אשה מעלל ועד־יונק משור ועד־שה מגמל ועד־חמור",
      "parsha": "ס"
    },
    {
      "number": 4,
      "hebrew": "וישמע שאול את־העם ויפקדם בטלאים מאתים אלף רגלי ועשרת אלפים את־איש יהודה"
    },
    {
      "number": 5,
      "hebrew": "ויבא שאול עד־עיר עמלק וירב בנחל"
    },
    {
      "number": 6,
      "hebrew": "ויאמר שאול אל־הקיני לכו סרו רדו מתוך עמלקי פן־אספך עמו ואתה עשיתה חסד עם־כל־בני ישראל בעלותם ממצרים ויסר קיני מתוך עמלק"
    },
    {
      "number": 7,
      "hebrew": "ויך שאול את־עמלק מחוילה בואך שור אשר על־פני מצרים"
    },
    {
      "number": 8,
      "hebrew": "ויתפש את־אגג מלך־עמלק חי ואת־כל־העם החרים לפי־חרב"
    },
    {
      "number": 9,
      "hebrew": "ויחמל שאול והעם על־אגג ועל־מיטב הצאן והבקר והמשנים ועל־הכרים ועל־כל־הטוב ולא אבו החרימם וכל־המלאכה נמבזה ונמס אתה החרימו",
      "parsha": "פ"
    },
    {
      "number": 10,
      "hebrew": "ויהי דבר־יהוה אל־שמואל לאמר"
    },
    {
      "number": 11,
      "hebrew": "נחמתי כי־המלכתי את־שאול למלך כי־שב מאחרי ואת־דברי לא הקים ויחר לשמואל ויזעק אל־יהוה כל־הלילה"
    },
    {
      "number": 12,
      "hebrew": "וישכם שמואל לקראת שאול בבקר ויגד לשמואל לאמר בא־שאול הכרמלה והנה מציב לו יד ויסב ויעבר וירד הגלגל"
    },
    {
      "number": 13,
      "hebrew": "ויבא שמואל אל־שאול ויאמר לו שאול ברוך אתה ליהוה הקימתי את־דבר יהוה"
    },
    {
      "number": 14,
      "hebrew": "ויאמר שמואל ומה קול־הצאן הזה באזני וקול הבקר אשר אנכי שמע"
    },
    {
      "number": 15,
      "hebrew": "ויאמר שאול מעמלקי הביאום אשר חמל העם על־מיטב הצאן והבקר למען זבח ליהוה אלהיך ואת־היותר החרמנו",
      "parsha": "פ"
    },
    {
      "number": 16,
      "hebrew": "ויאמר שמואל אל־שאול הרף ואגידה לך את אשר דבר יהוה אלי הלילה ויאמרו [ויאמר] לו דבר",
      "parsha": "ס"
    },
    {
      "number": 17,
      "hebrew": "ויאמר שמואל הלוא אם־קטן אתה בעיניך ראש שבטי ישראל אתה וימשחך יהוה למלך על־ישראל"
    },
    {
      "number": 18,
      "hebrew": "וישלחך יהוה בדרך ויאמר לך והחרמתה את־החטאים את־עמלק ונלחמת בו עד כלותם אתם"
    },
    {
      "number": 19,
      "hebrew": "ולמה לא־שמעת בקול יהוה ותעט אל־השלל ותעש הרע בעיני יהוה",
      "parsha": "ס"
    },
    {
      "number": 20,
      "hebrew": "ויאמר שאול אל־שמואל אשר שמעתי בקול יהוה ואלך בדרך אשר־שלחני יהוה ואביא את־אגג מלך עמלק ואת־עמלק החרמתי"
    },
    {
      "number": 21,
      "hebrew": "ויקח העם מהשלל צאן ובקר ראשית החרם לזבח ליהוה אלהיך בגלגל",
      "parsha": "ס"
    },
    {
      "number": 22,
      "hebrew": "ויאמר שמואל החפץ ליהוה בעלות וזבחים כשמע בקול יהוה הנה שמע מזבח טוב להקשיב מחלב אילים"
    },
    {
      "number": 23,
      "hebrew": "כי חטאת־קסם מרי ואון ותרפים הפצר יען מאסת את־דבר יהוה וימאסך ממלך",
      "parsha": "ס"
    },
    {
      "number": 24,
      "hebrew": "ויאמר שאול אל־שמואל חטאתי כי־עברתי את־פי־יהוה ואת־דבריך כי יראתי את־העם ואשמע בקולם"
    },
    {
      "number": 25,
      "hebrew": "ועתה שא נא את־חטאתי ושוב עמי ואשתחוה ליהוה"
    },
    {
      "number": 26,
      "hebrew": "ויאמר שמואל אל־שאול לא אשוב עמך כי מאסתה את־דבר יהוה וימאסך יהוה מהיות מלך על־ישראל",
      "parsha": "ס"
    },
    {
      "number": 27,
      "hebrew": "ויסב שמואל ללכת ויחזק בכנף־מעילו ויקרע",
      "parsha": "ס"
    },
    {
      "number": 28,
      "hebrew": "ויאמר אליו שמואל קרע יהוה את־ממלכות ישראל מעליך היום ונתנה לרעך הטוב ממך",
      "parsha": "ס"
    },
    {
      "number": 29,
      "hebrew": "וגם נצח ישראל לא ישקר ולא ינחם כי לא אדם הוא להנחם"
    },
    {
      "number": 30,
      "hebrew": "ויאמר חטאתי עתה כבדני נא נגד זקני־עמי ונגד ישראל ושוב עמי והשתחויתי ליהוה אלהיך"
    },
    {
      "number": 31,
      "hebrew": "וישב שמואל אחרי שאול וישתחו שאול ליהוה",
      "parsha": "ס"
    },
    {
      "number": 32,
      "hebrew": "ויאמר שמואל הגישו אלי את־אגג מלך עמלק וילך אליו אגג מעדנת ויאמר אגג אכן סר מר־המות",
      "parsha": "ס"
    },
    {
      "number": 33,
      "hebrew": "ויאמר שמואל כאשר שכלה נשים חרבך כן־תשכל מנשים אמך וישסף שמואל את־אגג לפני יהוה בגלגל",
      "parsha": "ס"
    },
    {
      "number": 34,
      "hebrew": "וילך שמואל הרמתה ושאול עלה אל־ביתו גבעת שאול"
    },
    {
      "number": 35,
      "hebrew": "ולא־יסף שמואל לראות את־שאול עד־יום מותו כי־התאבל שמואל אל־שאול ויהוה נחם כי־המליך את־שאול על־ישראל",
      "parsha": "פ"
    }
  ]
}