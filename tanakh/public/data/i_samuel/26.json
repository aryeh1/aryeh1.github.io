{
  "book": "I Samuel",
  "bookHebrew": "שמואל א",
  "chapter": 26,
  "verses": [
    {
      "number": 1,
      "hebrew": "ויבאו הזפים אל־שאול הגבעתה לאמר הלוא דוד מסתתר בגבעת החכילה על פני הישימן"
    },
    {
      "number": 2,
      "hebrew": "ויקם שאול וירד אל־מדבר־זיף ואתו שלשת־אלפים איש בחורי ישראל לבקש את־דוד במדבר־זיף"
    },
    {
      "number": 3,
      "hebrew": "ויחן שאול בגבעת החכילה אשר על־פני הישימן על־הדרך ודוד ישב במדבר וירא כי בא שאול אחריו המדברה"
    },
    {
      "number": 4,
      "hebrew": "וישלח דוד מרגלים וידע כי־בא שאול אל־נכון"
    },
    {
      "number": 5,
      "hebrew": "ויקם דוד ויבא אל־המקום אשר חנה־שם שאול וירא דוד את־המקום אשר שכב־שם שאול ואבנר בן־נר שר־צבאו ושאול שכב במעגל והעם חנים סביבתו [סביבתיו]"
    },
    {
      "number": 6,
      "hebrew": "ויען דוד ויאמר אל־אחימלך החתי ואל־אבישי בן־צרויה אחי יואב לאמר מי־ירד אתי אל־שאול אל־המחנה ויאמר אבישי אני ארד עמך"
    },
    {
      "number": 7,
      "hebrew": "ויבא דוד ואבישי אל־העם לילה והנה שאול שכב ישן במעגל וחניתו מעוכה־בארץ מראשתו [מראשתיו] ואבנר והעם שכבים סביבתו [סביבתיו]"
    },
    {
      "number": 8,
      "hebrew": "ויאמר אבישי אל־דוד סגר אלהים היום את־אויבך בידך ועתה אכנו נא בחנית ובארץ פעם אחת ולא אשנה לו"
    },
    {
      "number": 9,
      "hebrew": "ויאמר דוד אל־אבישי אל־תשחיתהו כי מי שלח ידו במשיח יהוה ונקה"
    },
    {
      "number": 10,
      "hebrew": "ויאמר דוד חי־יהוה כי אם־יהוה יגפנו או־יומו יבוא ומת או במלחמה ירד ונספה"
    },
    {
      "number": 11,
      "hebrew": "חלילה לי מיהוה משלח ידי במשיח יהוה ועתה קח־נא את־החנית אשר מראשתו [מראשתיו] ואת־צפחת המים ונלכה לנו"
    },
    {
      "number": 12,
      "hebrew": "ויקח דוד את־החנית ואת־צפחת המים מראשתי שאול וילכו להם ואין ראה ואין יודע ואין מקיץ כי כלם ישנים כי תרדמת יהוה נפלה עליהם"
    },
    {
      "number": 13,
      "hebrew": "ויעבר דוד העבר ויעמד על־ראש־ההר מרחק רב המקום ביניהם"
    },
    {
      "number": 14,
      "hebrew": "ויקרא דוד אל־העם ואל־אבנר בן־נר לאמר הלוא תענה אבנר ויען אבנר ויאמר מי אתה קראת אל־המלך"
    },
    {
      "number": 15,
      "hebrew": "ויאמר דוד אל־אבנר הלוא־איש אתה ומי כמוך בישראל ולמה לא שמרת אל־אדניך המלך כי־בא אחד העם להשחית את־המלך אדניך"
    },
    {
      "number": 16,
      "hebrew": "לא־טוב הדבר הזה אשר עשית חי־יהוה כי בני־מות אתם אשר לא־שמרתם על־אדניכם על־משיח יהוה ועתה ראה אי־חנית המלך ואת־צפחת המים אשר מראשתו [מראשתיו]"
    },
    {
      "number": 17,
      "hebrew": "ויכר שאול את־קול דוד ויאמר הקולך זה בני דוד ויאמר דוד קולי אדני המלך"
    },
    {
      "number": 18,
      "hebrew": "ויאמר למה זה אדני רדף אחרי עבדו כי מה עשיתי ומה־בידי רעה"
    },
    {
      "number": 19,
      "hebrew": "ועתה ישמע־נא אדני המלך את דברי עבדו אם־יהוה הסיתך בי ירח מנחה ואם בני האדם ארורים הם לפני יהוה כי־גרשוני היום מהסתפח בנחלת יהוה לאמר לך עבד אלהים אחרים"
    },
    {
      "number": 20,
      "hebrew": "ועתה אל־יפל דמי ארצה מנגד פני יהוה כי־יצא מלך ישראל לבקש את־פרעש אחד כאשר ירדף הקרא בהרים"
    },
    {
      "number": 21,
      "hebrew": "ויאמר שאול חטאתי שוב בני־דוד כי לא־ארע לך עוד תחת אשר יקרה נפשי בעיניך היום הזה הנה הסכלתי ואשגה הרבה מאד"
    },
    {
      "number": 22,
      "hebrew": "ויען דוד ויאמר הנה החנית [חנית] המלך ויעבר אחד מהנערים ויקחה"
    },
    {
      "number": 23,
      "hebrew": "ויהוה ישיב לאיש את־צדקתו ואת־אמנתו אשר נתנך יהוה היום ביד ולא אביתי לשלח ידי במשיח יהוה"
    },
    {
      "number": 24,
      "hebrew": "והנה כאשר גדלה נפשך היום הזה בעיני כן תגדל נפשי בעיני יהוה ויצלני מכל־צרה"
    },
    {
      "number": 25,
      "hebrew": "ויאמר שאול אל־דוד ברוך אתה בני דוד גם עשה תעשה וגם יכל תוכל וילך דוד לדרכו ושאול שב למקומו"
    }
  ]
}