{
  "book": "I Samuel",
  "bookHebrew": "שמואל א",
  "chapter": 12,
  "verses": [
    {
      "number": 1,
      "hebrew": "ויאמר שמואל אל־כל־ישראל הנה שמעתי בקלכם לכל אשר־אמרתם לי ואמליך עליכם מלך"
    },
    {
      "number": 2,
      "hebrew": "ועתה הנה המלך מתהלך לפניכם ואני זקנתי ושבתי ובני הנם אתכם ואני התהלכתי לפניכם מנערי עד־היום הזה"
    },
    {
      "number": 3,
      "hebrew": "הנני ענו בי נגד יהוה ונגד משיחו את־שור מי לקחתי וחמור מי לקחתי ואת־מי עשקתי את־מי רצותי ומיד־מי לקחתי כפר ואעלים עיני בו ואשיב לכם"
    },
    {
      "number": 4,
      "hebrew": "ויאמרו לא עשקתנו ולא רצותנו ולא־לקחת מיד־איש מאומה"
    },
    {
      "number": 5,
      "hebrew": "ויאמר אליהם עד יהוה בכם ועד משיחו היום הזה כי לא מצאתם בידי מאומה ויאמר עד"
    },
    {
      "number": 6,
      "hebrew": "ויאמר שמואל אל־העם יהוה אשר עשה את־משה ואת־אהרן ואשר העלה את־אבתיכם מארץ מצרים"
    },
    {
      "number": 7,
      "hebrew": "ועתה התיצבו ואשפטה אתכם לפני יהוה את כל־צדקות יהוה אשר־עשה אתכם ואת־אבותיכם"
    },
    {
      "number": 8,
      "hebrew": "כאשר־בא יעקב מצרים ויזעקו אבותיכם אל־יהוה וישלח יהוה את־משה ואת־אהרן ויוציאו את־אבתיכם ממצרים וישבום במקום הזה"
    },
    {
      "number": 9,
      "hebrew": "וישכחו את־יהוה אלהיהם וימכר אתם ביד סיסרא שר־צבא חצור וביד־פלשתים וביד מלך מואב וילחמו בם"
    },
    {
      "number": 10,
      "hebrew": "ויזעקו אל־יהוה ויאמר [ויאמרו] חטאנו כי עזבנו את־יהוה ונעבד את־הבעלים ואת־העשתרות ועתה הצילנו מיד איבינו ונעבדך"
    },
    {
      "number": 11,
      "hebrew": "וישלח יהוה את־ירבעל ואת־בדן ואת־יפתח ואת־שמואל ויצל אתכם מיד איביכם מסביב ותשבו בטח"
    },
    {
      "number": 12,
      "hebrew": "ותראו כי־נחש מלך בני־עמון בא עליכם ותאמרו לי לא כי־מלך ימלך עלינו ויהוה אלהיכם מלככם"
    },
    {
      "number": 13,
      "hebrew": "ועתה הנה המלך אשר בחרתם אשר שאלתם והנה נתן יהוה עליכם מלך"
    },
    {
      "number": 14,
      "hebrew": "אם־תיראו את־יהוה ועבדתם אתו ושמעתם בקלו ולא תמרו את־פי יהוה והיתם גם־אתם וגם־המלך אשר מלך עליכם אחר יהוה אלהיכם"
    },
    {
      "number": 15,
      "hebrew": "ואם־לא תשמעו בקול יהוה ומריתם את־פי יהוה והיתה יד־יהוה בכם ובאבתיכם"
    },
    {
      "number": 16,
      "hebrew": "גם־עתה התיצבו וראו את־הדבר הגדול הזה אשר יהוה עשה לעיניכם"
    },
    {
      "number": 17,
      "hebrew": "הלוא קציר־חטים היום אקרא אל־יהוה ויתן קלות ומטר ודעו וראו כי־רעתכם רבה אשר עשיתם בעיני יהוה לשאול לכם מלך"
    },
    {
      "number": 18,
      "hebrew": "ויקרא שמואל אל־יהוה ויתן יהוה קלת ומטר ביום ההוא ויירא כל־העם מאד את־יהוה ואת־שמואל"
    },
    {
      "number": 19,
      "hebrew": "ויאמרו כל־העם אל־שמואל התפלל בעד־עבדיך אל־יהוה אלהיך ואל־נמות כי־יספנו על־כל־חטאתינו רעה לשאל לנו מלך"
    },
    {
      "number": 20,
      "hebrew": "ויאמר שמואל אל־העם אל־תיראו אתם עשיתם את כל־הרעה הזאת אך אל־תסורו מאחרי יהוה ועבדתם את־יהוה בכל־לבבכם"
    },
    {
      "number": 21,
      "hebrew": "ולא תסורו כי אחרי התהו אשר לא־יועילו ולא יצילו כי־תהו המה"
    },
    {
      "number": 22,
      "hebrew": "כי לא־יטש יהוה את־עמו בעבור שמו הגדול כי הואיל יהוה לעשות אתכם לו לעם"
    },
    {
      "number": 23,
      "hebrew": "גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישרה"
    },
    {
      "number": 24,
      "hebrew": "אך יראו את־יהוה ועבדתם אתו באמת בכל־לבבכם כי ראו את אשר־הגדל עמכם"
    },
    {
      "number": 25,
      "hebrew": "ואם־הרע תרעו גם־אתם גם־מלככם תספו"
    }
  ]
}