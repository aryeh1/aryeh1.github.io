{
  "book": "I Samuel",
  "bookHebrew": "שמואל א",
  "chapter": 21,
  "verses": [
    {
      "number": 1,
      "hebrew": "ויקם וילך ויהונתן בא העיר"
    },
    {
      "number": 2,
      "hebrew": "ויבא דוד נבה אל־אחימלך הכהן ויחרד אחימלך לקראת דוד ויאמר לו מדוע אתה לבדך ואיש אין אתך"
    },
    {
      "number": 3,
      "hebrew": "ויאמר דוד לאחימלך הכהן המלך צוני דבר ויאמר אלי איש אל־ידע מאומה את־הדבר אשר־אנכי שלחך ואשר צויתך ואת־הנערים יודעתי אל־מקום פלני אלמוני"
    },
    {
      "number": 4,
      "hebrew": "ועתה מה־יש תחת־ידך חמשה־לחם תנה בידי או הנמצא"
    },
    {
      "number": 5,
      "hebrew": "ויען הכהן את־דוד ויאמר אין־לחם חל אל־תחת ידי כי־אם־לחם קדש יש אם־נשמרו הנערים אך מאשה"
    },
    {
      "number": 6,
      "hebrew": "ויען דוד את־הכהן ויאמר לו כי אם־אשה עצרה־לנו כתמול שלשם בצאתי ויהיו כלי־הנערים קדש והוא דרך חל ואף כי היום יקדש בכלי"
    },
    {
      "number": 7,
      "hebrew": "ויתן־לו הכהן קדש כי לא־היה שם לחם כי־אם־לחם הפנים המוסרים מלפני יהוה לשום לחם חם ביום הלקחו"
    },
    {
      "number": 8,
      "hebrew": "ושם איש מעבדי שאול ביום ההוא נעצר לפני יהוה ושמו דאג האדמי אביר הרעים אשר לשאול"
    },
    {
      "number": 9,
      "hebrew": "ויאמר דוד לאחימלך ואין יש־פה תחת־ידך חנית או־חרב כי גם־חרבי וגם־כלי לא־לקחתי בידי כי־היה דבר־המלך נחוץ"
    },
    {
      "number": 10,
      "hebrew": "ויאמר הכהן חרב גלית הפלשתי אשר־הכית בעמק האלה הנה־היא לוטה בשמלה אחרי האפוד אם־אתה תקח־לך קח כי אין אחרת זולתה בזה ויאמר דוד אין כמוה תננה לי"
    },
    {
      "number": 11,
      "hebrew": "ויקם דוד ויברח ביום־ההוא מפני שאול ויבא אל־אכיש מלך גת"
    },
    {
      "number": 12,
      "hebrew": "ויאמרו עבדי אכיש אליו הלוא־זה דוד מלך הארץ הלוא לזה יענו במחלות לאמר הכה שאול באלפו [באלפיו] ודוד ברבבתו [ברבבתיו]"
    },
    {
      "number": 13,
      "hebrew": "וישם דוד את־הדברים האלה בלבבו וירא מאד מפני אכיש מלך־גת"
    },
    {
      "number": 14,
      "hebrew": "וישנו את־טעמו בעיניהם ויתהלל בידם ויתו [ויתיו] על־דלתות השער ויורד רירו אל־זקנו"
    },
    {
      "number": 15,
      "hebrew": "ויאמר אכיש אל־עבדיו הנה תראו איש משתגע למה תביאו אתו אלי"
    },
    {
      "number": 16,
      "hebrew": "חסר משגעים אני כי־הבאתם את־זה להשתגע עלי הזה יבוא אל־ביתי"
    }
  ]
}