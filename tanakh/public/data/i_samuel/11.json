{
  "book": "I Samuel",
  "bookHebrew": "שמואל א",
  "chapter": 11,
  "verses": [
    {
      "number": 1,
      "hebrew": "ויעל נחש העמוני ויחן על־יבש גלעד ויאמרו כל־אנשי יביש אל־נחש כרת־לנו ברית ונעבדך"
    },
    {
      "number": 2,
      "hebrew": "ויאמר אליהם נחש העמוני בזאת אכרת לכם בנקור לכם כל־עין ימין ושמתיה חרפה על־כל־ישראל"
    },
    {
      "number": 3,
      "hebrew": "ויאמרו אליו זקני יביש הרף לנו שבעת ימים ונשלחה מלאכים בכל גבול ישראל ואם־אין מושיע אתנו ויצאנו אליך"
    },
    {
      "number": 4,
      "hebrew": "ויבאו המלאכים גבעת שאול וידברו הדברים באזני העם וישאו כל־העם את־קולם ויבכו"
    },
    {
      "number": 5,
      "hebrew": "והנה שאול בא אחרי הבקר מן־השדה ויאמר שאול מה־לעם כי יבכו ויספרו־לו את־דברי אנשי יביש"
    },
    {
      "number": 6,
      "hebrew": "ותצלח רוח־אלהים על־שאול בשמעו [כשמעו] את־הדברים האלה ויחר אפו מאד"
    },
    {
      "number": 7,
      "hebrew": "ויקח צמד בקר וינתחהו וישלח בכל־גבול ישראל ביד המלאכים לאמר אשר איננו יצא אחרי שאול ואחר שמואל כה יעשה לבקרו ויפל פחד־יהוה על־העם ויצאו כאיש אחד"
    },
    {
      "number": 8,
      "hebrew": "ויפקדם בבזק ויהיו בני־ישראל שלש מאות אלף ואיש יהודה שלשים אלף"
    },
    {
      "number": 9,
      "hebrew": "ויאמרו למלאכים הבאים כה תאמרון לאיש יביש גלעד מחר תהיה־לכם תשועה בחם [כחם] השמש ויבאו המלאכים ויגידו לאנשי יביש וישמחו"
    },
    {
      "number": 10,
      "hebrew": "ויאמרו אנשי יביש מחר נצא אליכם ועשיתם לנו ככל־הטוב בעיניכם",
      "parsha": "ס"
    },
    {
      "number": 11,
      "hebrew": "ויהי ממחרת וישם שאול את־העם שלשה ראשים ויבאו בתוך־המחנה באשמרת הבקר ויכו את־עמון עד־חם היום ויהי הנשארים ויפצו ולא נשארו־בם שנים יחד"
    },
    {
      "number": 12,
      "hebrew": "ויאמר העם אל־שמואל מי האמר שאול ימלך עלינו תנו האנשים ונמיתם"
    },
    {
      "number": 13,
      "hebrew": "ויאמר שאול לא־יומת איש ביום הזה כי היום עשה־יהוה תשועה בישראל"
    },
    {
      "number": 14,
      "hebrew": "ויאמר שמואל אל־העם לכו ונלכה הגלגל ונחדש שם המלוכה"
    },
    {
      "number": 15,
      "hebrew": "וילכו כל־העם הגלגל וימלכו שם את־שאול לפני יהוה בגלגל ויזבחו־שם זבחים שלמים לפני יהוה וישמח שם שאול וכל־אנשי ישראל עד־מאד",
      "parsha": "פ"
    }
  ]
}