{
  "book": "I Samuel",
  "bookHebrew": "שמואל א",
  "chapter": 25,
  "verses": [
    {
      "number": 1,
      "hebrew": "וימת שמואל ויקבצו כל־ישראל ויספדו־לו ויקברהו בביתו ברמה ויקם דוד וירד אל־מדבר פארן"
    },
    {
      "number": 2,
      "hebrew": "ואיש במעון ומעשהו בכרמל והאיש גדול מאד ולו צאן שלשת־אלפים ואלף עזים ויהי בגזז את־צאנו בכרמל"
    },
    {
      "number": 3,
      "hebrew": "ושם האיש נבל ושם אשתו אבגיל והאשה טובת־שכל ויפת תאר והאיש קשה ורע מעללים והוא כלבו [כלבי]"
    },
    {
      "number": 4,
      "hebrew": "וישמע דוד במדבר כי־גזז נבל את־צאנו"
    },
    {
      "number": 5,
      "hebrew": "וישלח דוד עשרה נערים ויאמר דוד לנערים עלו כרמלה ובאתם אל־נבל ושאלתם־לו בשמי לשלום"
    },
    {
      "number": 6,
      "hebrew": "ואמרתם כה לחי ואתה שלום וביתך שלום וכל אשר־לך שלום"
    },
    {
      "number": 7,
      "hebrew": "ועתה שמעתי כי גזזים לך עתה הרעים אשר־לך היו עמנו לא הכלמנום ולא־נפקד להם מאומה כל־ימי היותם בכרמל"
    },
    {
      "number": 8,
      "hebrew": "שאל את־נעריך ויגידו לך וימצאו הנערים חן בעיניך כי־על־יום טוב בנו תנה־נא את אשר תמצא ידך לעבדיך ולבנך לדוד"
    },
    {
      "number": 9,
      "hebrew": "ויבאו נערי דוד וידברו אל־נבל ככל־הדברים האלה בשם דוד וינוחו"
    },
    {
      "number": 10,
      "hebrew": "ויען נבל את־עבדי דוד ויאמר מי דוד ומי בן־ישי היום רבו עבדים המתפרצים איש מפני אדניו"
    },
    {
      "number": 11,
      "hebrew": "ולקחתי את־לחמי ואת־מימי ואת טבחתי אשר טבחתי לגזזי ונתתי לאנשים אשר לא ידעתי אי מזה המה"
    },
    {
      "number": 12,
      "hebrew": "ויהפכו נערי־דוד לדרכם וישבו ויבאו ויגדו לו ככל הדברים האלה"
    },
    {
      "number": 13,
      "hebrew": "ויאמר דוד לאנשיו חגרו איש את־חרבו ויחגרו איש את־חרבו ויחגר גם־דוד את־חרבו ויעלו אחרי דוד כארבע מאות איש ומאתים ישבו על־הכלים"
    },
    {
      "number": 14,
      "hebrew": "ולאביגיל אשת נבל הגיד נער־אחד מהנערים לאמר הנה שלח דוד מלאכים מהמדבר לברך את־אדנינו ויעט בהם"
    },
    {
      "number": 15,
      "hebrew": "והאנשים טבים לנו מאד ולא הכלמנו ולא־פקדנו מאומה כל־ימי התהלכנו אתם בהיותנו בשדה"
    },
    {
      "number": 16,
      "hebrew": "חומה היו עלינו גם־לילה גם־יומם כל־ימי היותנו עמם רעים הצאן"
    },
    {
      "number": 17,
      "hebrew": "ועתה דעי וראי מה־תעשי כי־כלתה הרעה אל־אדנינו ועל כל־ביתו והוא בן־בליעל מדבר אליו"
    },
    {
      "number": 18,
      "hebrew": "ותמהר אבוגיל [אביגיל] ותקח מאתים לחם ושנים נבלי־יין וחמש צאן עשוות [עשוית] וחמש סאים קלי ומאה צמקים ומאתים דבלים ותשם על־החמרים"
    },
    {
      "number": 19,
      "hebrew": "ותאמר לנעריה עברו לפני הנני אחריכם באה ולאישה נבל לא הגידה"
    },
    {
      "number": 20,
      "hebrew": "והיה היא רכבת על־החמור וירדת בסתר ההר והנה דוד ואנשיו ירדים לקראתה ותפגש אתם"
    },
    {
      "number": 21,
      "hebrew": "ודוד אמר אך לשקר שמרתי את־כל־אשר לזה במדבר ולא־נפקד מכל־אשר־לו מאומה וישב־לי רעה תחת טובה"
    },
    {
      "number": 22,
      "hebrew": "כה־יעשה אלהים לאיבי דוד וכה יסיף אם־אשאיר מכל־אשר־לו עד־הבקר משתין בקיר"
    },
    {
      "number": 23,
      "hebrew": "ותרא אביגיל את־דוד ותמהר ותרד מעל החמור ותפל לאפי דוד על־פניה ותשתחו ארץ"
    },
    {
      "number": 24,
      "hebrew": "ותפל על־רגליו ותאמר בי־אני אדני העון ותדבר־נא אמתך באזניך ושמע את דברי אמתך"
    },
    {
      "number": 25,
      "hebrew": "אל־נא ישים אדני את־לבו אל־איש הבליעל הזה על־נבל כי כשמו כן־הוא נבל שמו ונבלה עמו ואני אמתך לא ראיתי את־נערי אדני אשר שלחת"
    },
    {
      "number": 26,
      "hebrew": "ועתה אדני חי־יהוה וחי־נפשך אשר מנעך יהוה מבוא בדמים והושע ידך לך ועתה יהיו כנבל איביך והמבקשים אל־אדני רעה"
    },
    {
      "number": 27,
      "hebrew": "ועתה הברכה הזאת אשר־הביא שפחתך לאדני ונתנה לנערים המתהלכים ברגלי אדני"
    },
    {
      "number": 28,
      "hebrew": "שא נא לפשע אמתך כי עשה־יעשה יהוה לאדני בית נאמן כי־מלחמות יהוה אדני נלחם ורעה לא־תמצא בך מימיך"
    },
    {
      "number": 29,
      "hebrew": "ויקם אדם לרדפך ולבקש את־נפשך והיתה נפש אדני צרורה בצרור החיים את יהוה אלהיך ואת נפש איביך יקלענה בתוך כף הקלע"
    },
    {
      "number": 30,
      "hebrew": "והיה כי־יעשה יהוה לאדני ככל אשר־דבר את־הטובה עליך וצוך לנגיד על־ישראל"
    },
    {
      "number": 31,
      "hebrew": "ולא תהיה זאת לך לפוקה ולמכשול לב לאדני ולשפך־דם חנם ולהושיע אדני לו והיטב יהוה לאדני וזכרת את־אמתך"
    },
    {
      "number": 32,
      "hebrew": "ויאמר דוד לאביגל ברוך יהוה אלהי ישראל אשר שלחך היום הזה לקראתי"
    },
    {
      "number": 33,
      "hebrew": "וברוך טעמך וברוכה את אשר כלתני היום הזה מבוא בדמים והשע ידי לי"
    },
    {
      "number": 34,
      "hebrew": "ואולם חי־יהוה אלהי ישראל אשר מנעני מהרע אתך כי לולי מהרת ותבאתי [ותבאת] לקראתי כי אם־נותר לנבל עד־אור הבקר משתין בקיר"
    },
    {
      "number": 35,
      "hebrew": "ויקח דוד מידה את אשר־הביאה לו ולה אמר עלי לשלום לביתך ראי שמעתי בקולך ואשא פניך"
    },
    {
      "number": 36,
      "hebrew": "ותבא אביגיל אל־נבל והנה־לו משתה בביתו כמשתה המלך ולב נבל טוב עליו והוא שכר עד־מאד ולא־הגידה לו דבר קטן וגדול עד־אור הבקר"
    },
    {
      "number": 37,
      "hebrew": "ויהי בבקר בצאת היין מנבל ותגד־לו אשתו את־הדברים האלה וימת לבו בקרבו והוא היה לאבן"
    },
    {
      "number": 38,
      "hebrew": "ויהי כעשרת הימים ויגף יהוה את־נבל וימת"
    },
    {
      "number": 39,
      "hebrew": "וישמע דוד כי מת נבל ויאמר ברוך יהוה אשר רב את־ריב חרפתי מיד נבל ואת־עבדו חשך מרעה ואת רעת נבל השיב יהוה בראשו וישלח דוד וידבר באביגיל לקחתה לו לאשה"
    },
    {
      "number": 40,
      "hebrew": "ויבאו עבדי דוד אל־אביגיל הכרמלה וידברו אליה לאמר דוד שלחנו אליך לקחתך לו לאשה"
    },
    {
      "number": 41,
      "hebrew": "ותקם ותשתחו אפים ארצה ותאמר הנה אמתך לשפחה לרחץ רגלי עבדי אדני"
    },
    {
      "number": 42,
      "hebrew": "ותמהר ותקם אביגיל ותרכב על־החמור וחמש נערתיה ההלכות לרגלה ותלך אחרי מלאכי דוד ותהי־לו לאשה"
    },
    {
      "number": 43,
      "hebrew": "ואת־אחינעם לקח דוד מיזרעאל ותהיין גם־שתיהן לו לנשים"
    },
    {
      "number": 44,
      "hebrew": "ושאול נתן את־מיכל בתו אשת דוד לפלטי בן־ליש אשר מגלים"
    }
  ]
}