{
  "book": "I Samuel",
  "bookHebrew": "שמואל א",
  "chapter": 29,
  "verses": [
    {
      "number": 1,
      "hebrew": "ויקבצו פלשתים את־כל־מחניהם אפקה וישראל חנים בעין אשר ביזרעאל"
    },
    {
      "number": 2,
      "hebrew": "וסרני פלשתים עברים למאות ולאלפים ודוד ואנשיו עברים באחרנה עם־אכיש"
    },
    {
      "number": 3,
      "hebrew": "ויאמרו שרי פלשתים מה העברים האלה ויאמר אכיש אל־שרי פלשתים הלוא־זה דוד עבד שאול מלך־ישראל אשר היה אתי זה ימים או־זה שנים ולא־מצאתי בו מאומה מיום נפלו עד־היום הזה",
      "parsha": "פ"
    },
    {
      "number": 4,
      "hebrew": "ויקצפו עליו שרי פלשתים ויאמרו לו שרי פלשתים השב את־האיש וישב אל־מקומו אשר הפקדתו שם ולא־ירד עמנו במלחמה ולא־יהיה־לנו לשטן במלחמה ובמה יתרצה זה אל־אדניו הלוא בראשי האנשים ההם"
    },
    {
      "number": 5,
      "hebrew": "הלוא־זה דוד אשר יענו־לו במחלות לאמר הכה שאול באלפיו ודוד ברבבתו [ברבבתיו]",
      "parsha": "ס"
    },
    {
      "number": 6,
      "hebrew": "ויקרא אכיש אל־דוד ויאמר אליו חי־יהוה כי־ישר אתה וטוב בעיני צאתך ובאך אתי במחנה כי לא־מצאתי בך רעה מיום באך אלי עד־היום הזה ובעיני הסרנים לא־טוב אתה"
    },
    {
      "number": 7,
      "hebrew": "ועתה שוב ולך בשלום ולא־תעשה רע בעיני סרני פלשתים",
      "parsha": "ס"
    },
    {
      "number": 8,
      "hebrew": "ויאמר דוד אל־אכיש כי מה עשיתי ומה־מצאת בעבדך מיום אשר הייתי לפניך עד היום הזה כי לא אבוא ונלחמתי באיבי אדני המלך"
    },
    {
      "number": 9,
      "hebrew": "ויען אכיש ויאמר אל־דוד ידעתי כי טוב אתה בעיני כמלאך אלהים אך שרי פלשתים אמרו לא־יעלה עמנו במלחמה"
    },
    {
      "number": 10,
      "hebrew": "ועתה השכם בבקר ועבדי אדניך אשר־באו אתך והשכמתם בבקר ואור לכם ולכו"
    },
    {
      "number": 11,
      "hebrew": "וישכם דוד הוא ואנשיו ללכת בבקר לשוב אל־ארץ פלשתים ופלשתים עלו יזרעאל",
      "parsha": "ס"
    }
  ]
}