{
  "book": "I Samuel",
  "bookHebrew": "שמואל א",
  "chapter": 3,
  "verses": [
    {
      "number": 1,
      "hebrew": "והנער שמואל משרת את־יהוה לפני עלי ודבר־יהוה היה יקר בימים ההם אין חזון נפרץ",
      "parsha": "ס"
    },
    {
      "number": 2,
      "hebrew": "ויהי ביום ההוא ועלי שכב במקמו ועינו [ועיניו] החלו כהות לא יוכל לראות"
    },
    {
      "number": 3,
      "hebrew": "ונר אלהים טרם יכבה ושמואל שכב בהיכל יהוה אשר־שם ארון אלהים",
      "parsha": "פ"
    },
    {
      "number": 4,
      "hebrew": "ויקרא יהוה אל־שמואל ויאמר הנני"
    },
    {
      "number": 5,
      "hebrew": "וירץ אל־עלי ויאמר הנני כי־קראת לי ויאמר לא־קראתי שוב שכב וילך וישכב",
      "parsha": "ס"
    },
    {
      "number": 6,
      "hebrew": "ויסף יהוה קרא עוד שמואל ויקם שמואל וילך אל־עלי ויאמר הנני כי קראת לי ויאמר לא־קראתי בני שוב שכב"
    },
    {
      "number": 7,
      "hebrew": "ושמואל טרם ידע את־יהוה וטרם יגלה אליו דבר־יהוה"
    },
    {
      "number": 8,
      "hebrew": "ויסף יהוה קרא־שמואל בשלשית ויקם וילך אל־עלי ויאמר הנני כי קראת לי ויבן עלי כי יהוה קרא לנער"
    },
    {
      "number": 9,
      "hebrew": "ויאמר עלי לשמואל לך שכב והיה אם־יקרא אליך ואמרת דבר יהוה כי שמע עבדך וילך שמואל וישכב במקומו"
    },
    {
      "number": 10,
      "hebrew": "ויבא יהוה ויתיצב ויקרא כפעם־בפעם שמואל שמואל ויאמר שמואל דבר כי שמע עבדך",
      "parsha": "פ"
    },
    {
      "number": 11,
      "hebrew": "ויאמר יהוה אל־שמואל הנה אנכי עשה דבר בישראל אשר כל־שמעו תצלינה שתי אזניו"
    },
    {
      "number": 12,
      "hebrew": "ביום ההוא אקים אל־עלי את כל־אשר דברתי אל־ביתו החל וכלה"
    },
    {
      "number": 13,
      "hebrew": "והגדתי לו כי־שפט אני את־ביתו עד־עולם בעון אשר־ידע כי־מקללים להם בניו ולא כהה בם"
    },
    {
      "number": 14,
      "hebrew": "ולכן נשבעתי לבית עלי אם־יתכפר עון בית־עלי בזבח ובמנחה עד־עולם"
    },
    {
      "number": 15,
      "hebrew": "וישכב שמואל עד־הבקר ויפתח את־דלתות בית־יהוה ושמואל ירא מהגיד את־המראה אל־עלי"
    },
    {
      "number": 16,
      "hebrew": "ויקרא עלי את־שמואל ויאמר שמואל בני ויאמר הנני"
    },
    {
      "number": 17,
      "hebrew": "ויאמר מה הדבר אשר דבר אליך אל־נא תכחד ממני כה יעשה־לך אלהים וכה יוסיף אם־תכחד ממני דבר מכל־הדבר אשר־דבר אליך"
    },
    {
      "number": 18,
      "hebrew": "ויגד־לו שמואל את־כל־הדברים ולא כחד ממנו ויאמר יהוה הוא הטוב בעינו יעשה",
      "parsha": "פ"
    },
    {
      "number": 19,
      "hebrew": "ויגדל שמואל ויהוה היה עמו ולא־הפיל מכל־דבריו ארצה"
    },
    {
      "number": 20,
      "hebrew": "וידע כל־ישראל מדן ועד־באר שבע כי נאמן שמואל לנביא ליהוה",
      "parsha": "ס"
    },
    {
      "number": 21,
      "hebrew": "ויסף יהוה להראה בשלה כי־נגלה יהוה אל־שמואל בשלו בדבר יהוה",
      "parsha": "פ"
    }
  ]
}