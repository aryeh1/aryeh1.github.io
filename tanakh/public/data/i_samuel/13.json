{
  "book": "I Samuel",
  "bookHebrew": "שמואל א",
  "chapter": 13,
  "verses": [
    {
      "number": 1,
      "hebrew": "בן־שנה שאול במלכו ושתי שנים מלך על־ישראל"
    },
    {
      "number": 2,
      "hebrew": "ויבחר־לו שאול שלשת אלפים מישראל ויהיו עם־שאול אלפים במכמש ובהר בית־אל ואלף היו עם־יונתן בגבעת בנימין ויתר העם שלח איש לאהליו"
    },
    {
      "number": 3,
      "hebrew": "ויך יונתן את נציב פלשתים אשר בגבע וישמעו פלשתים ושאול תקע בשופר בכל־הארץ לאמר ישמעו העברים"
    },
    {
      "number": 4,
      "hebrew": "וכל־ישראל שמעו לאמר הכה שאול את־נציב פלשתים וגם־נבאש ישראל בפלשתים ויצעקו העם אחרי שאול הגלגל"
    },
    {
      "number": 5,
      "hebrew": "ופלשתים נאספו להלחם עם־ישראל שלשים אלף רכב וששת אלפים פרשים ועם כחול אשר על־שפת־הים לרב ויעלו ויחנו במכמש קדמת בית און"
    },
    {
      "number": 6,
      "hebrew": "ואיש ישראל ראו כי צר־לו כי נגש העם ויתחבאו העם במערות ובחוחים ובסלעים ובצרחים ובברות"
    },
    {
      "number": 7,
      "hebrew": "ועברים עברו את־הירדן ארץ גד וגלעד ושאול עודנו בגלגל וכל־העם חרדו אחריו"
    },
    {
      "number": 8,
      "hebrew": "וייחל [ויוחל ] שבעת ימים למועד אשר שמואל ולא־בא שמואל הגלגל ויפץ העם מעליו"
    },
    {
      "number": 9,
      "hebrew": "ויאמר שאול הגשו אלי העלה והשלמים ויעל העלה"
    },
    {
      "number": 10,
      "hebrew": "ויהי ככלתו להעלות העלה והנה שמואל בא ויצא שאול לקראתו לברכו"
    },
    {
      "number": 11,
      "hebrew": "ויאמר שמואל מה עשית ויאמר שאול כי־ראיתי כי־נפץ העם מעלי ואתה לא־באת למועד הימים ופלשתים נאספים מכמש"
    },
    {
      "number": 12,
      "hebrew": "ואמר עתה ירדו פלשתים אלי הגלגל ופני יהוה לא חליתי ואתאפק ואעלה העלה",
      "parsha": "ס"
    },
    {
      "number": 13,
      "hebrew": "ויאמר שמואל אל־שאול נסכלת לא שמרת את־מצות יהוה אלהיך אשר צוך כי עתה הכין יהוה את־ממלכתך אל־ישראל עד־עולם"
    },
    {
      "number": 14,
      "hebrew": "ועתה ממלכתך לא־תקום בקש יהוה לו איש כלבבו ויצוהו יהוה לנגיד על־עמו כי לא שמרת את אשר־צוך יהוה",
      "parsha": "ס"
    },
    {
      "number": 15,
      "hebrew": "ויקם שמואל ויעל מן־הגלגל גבעת בנימן ויפקד שאול את־העם הנמצאים עמו כשש מאות איש"
    },
    {
      "number": 16,
      "hebrew": "ושאול ויונתן בנו והעם הנמצא עמם ישבים בגבע בנימן ופלשתים חנו במכמש"
    },
    {
      "number": 17,
      "hebrew": "ויצא המשחית ממחנה פלשתים שלשה ראשים הראש אחד יפנה אל־דרך עפרה אל־ארץ שועל"
    },
    {
      "number": 18,
      "hebrew": "והראש אחד יפנה דרך בית חרון והראש אחד יפנה דרך הגבול הנשקף על־גי הצבעים המדברה",
      "parsha": "ס"
    },
    {
      "number": 19,
      "hebrew": "וחרש לא ימצא בכל ארץ ישראל כי־אמר [אמרו] פלשתים פן יעשו העברים חרב או חנית"
    },
    {
      "number": 20,
      "hebrew": "וירדו כל־ישראל הפלשתים ללטוש איש את־מחרשתו ואת־אתו ואת־קרדמו ואת מחרשתו"
    },
    {
      "number": 21,
      "hebrew": "והיתה הפצירה פים למחרשת ולאתים ולשלש קלשון ולהקרדמים ולהציב הדרבן"
    },
    {
      "number": 22,
      "hebrew": "והיה ביום מלחמת ולא נמצא חרב וחנית ביד כל־העם אשר את־שאול ואת־יונתן ותמצא לשאול וליונתן בנו"
    },
    {
      "number": 23,
      "hebrew": "ויצא מצב פלשתים אל־מעבר מכמש",
      "parsha": "ס"
    }
  ]
}