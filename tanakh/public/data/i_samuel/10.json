{
  "book": "I Samuel",
  "bookHebrew": "שמואל א",
  "chapter": 10,
  "verses": [
    {
      "number": 1,
      "hebrew": "ויקח שמואל את־פך השמן ויצק על־ראשו וישקהו ויאמר הלוא כי־משחך יהוה על־נחלתו לנגיד"
    },
    {
      "number": 2,
      "hebrew": "בלכתך היום מעמדי ומצאת שני אנשים עם־קברת רחל בגבול בנימן בצלצח ואמרו אליך נמצאו האתנות אשר הלכת לבקש והנה נטש אביך את־דברי האתנות ודאג לכם לאמר מה אעשה לבני"
    },
    {
      "number": 3,
      "hebrew": "וחלפת משם והלאה ובאת עד־אלון תבור ומצאוך שם שלשה אנשים עלים אל־האלהים בית־אל אחד נשא שלשה גדיים ואחד נשא שלשת ככרות לחם ואחד נשא נבל־יין"
    },
    {
      "number": 4,
      "hebrew": "ושאלו לך לשלום ונתנו לך שתי־לחם ולקחת מידם"
    },
    {
      "number": 5,
      "hebrew": "אחר כן תבוא גבעת האלהים אשר־שם נצבי פלשתים ויהי כבאך שם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים"
    },
    {
      "number": 6,
      "hebrew": "וצלחה עליך רוח יהוה והתנבית עמם ונהפכת לאיש אחר"
    },
    {
      "number": 7,
      "hebrew": "והיה כי תבאינה [תבאנה] האתות האלה לך עשה לך אשר תמצא ידך כי האלהים עמך"
    },
    {
      "number": 8,
      "hebrew": "וירדת לפני הגלגל והנה אנכי ירד אליך להעלות עלות לזבח זבחי שלמים שבעת ימים תוחל עד־בואי אליך והודעתי לך את אשר תעשה"
    },
    {
      "number": 9,
      "hebrew": "והיה כהפנתו שכמו ללכת מעם שמואל ויהפך־לו אלהים לב אחר ויבאו כל־האתות האלה ביום ההוא"
    },
    {
      "number": 10,
      "hebrew": "ויבאו שם הגבעתה והנה חבל־נבאים לקראתו ותצלח עליו רוח אלהים ויתנבא בתוכם"
    },
    {
      "number": 11,
      "hebrew": "ויהי כל־יודעו מאתמול שלשום ויראו והנה עם־נבאים נבא ויאמר העם איש אל־רעהו מה־זה היה לבן־קיש הגם שאול בנביאים"
    },
    {
      "number": 12,
      "hebrew": "ויען איש משם ויאמר ומי אביהם על־כן היתה למשל הגם שאול בנבאים"
    },
    {
      "number": 13,
      "hebrew": "ויכל מהתנבות ויבא הבמה"
    },
    {
      "number": 14,
      "hebrew": "ויאמר דוד שאול אליו ואל־נערו אן הלכתם ויאמר לבקש את־האתנות ונראה כי־אין ונבוא אל־שמואל"
    },
    {
      "number": 15,
      "hebrew": "ויאמר דוד שאול הגידה־נא לי מה־אמר לכם שמואל"
    },
    {
      "number": 16,
      "hebrew": "ויאמר שאול אל־דודו הגד הגיד לנו כי נמצאו האתנות ואת־דבר המלוכה לא־הגיד לו אשר אמר שמואל"
    },
    {
      "number": 17,
      "hebrew": "ויצעק שמואל את־העם אל־יהוה המצפה"
    },
    {
      "number": 18,
      "hebrew": "ויאמר אל־בני ישראל כה־אמר יהוה אלהי ישראל אנכי העליתי את־ישראל ממצרים ואציל אתכם מיד מצרים ומיד כל־הממלכות הלחצים אתכם"
    },
    {
      "number": 19,
      "hebrew": "ואתם היום מאסתם את־אלהיכם אשר־הוא מושיע לכם מכל־רעותיכם וצרתיכם ותאמרו לו כי־מלך תשים עלינו ועתה התיצבו לפני יהוה לשבטיכם ולאלפיכם"
    },
    {
      "number": 20,
      "hebrew": "ויקרב שמואל את כל־שבטי ישראל וילכד שבט בנימן"
    },
    {
      "number": 21,
      "hebrew": "ויקרב את־שבט בנימן למשפחתו [למשפחתיו] ותלכד משפחת המטרי וילכד שאול בן־קיש ויבקשהו ולא נמצא"
    },
    {
      "number": 22,
      "hebrew": "וישאלו־עוד ביהוה הבא עוד הלם איש ויאמר יהוה הנה־הוא נחבא אל־הכלים"
    },
    {
      "number": 23,
      "hebrew": "וירצו ויקחהו משם ויתיצב בתוך העם ויגבה מכל־העם משכמו ומעלה"
    },
    {
      "number": 24,
      "hebrew": "ויאמר שמואל אל־כל־העם הראיתם אשר בחר־בו יהוה כי אין כמהו בכל־העם וירעו כל־העם ויאמרו יחי המלך"
    },
    {
      "number": 25,
      "hebrew": "וידבר שמואל אל־העם את משפט המלכה ויכתב בספר וינח לפני יהוה וישלח שמואל את־כל־העם איש לביתו"
    },
    {
      "number": 26,
      "hebrew": "וגם־שאול הלך לביתו גבעתה וילכו עמו החיל אשר־נגע אלהים בלבם"
    },
    {
      "number": 27,
      "hebrew": "ובני בליעל אמרו מה־ישענו זה ויבזהו ולא־הביאו לו מנחה ויהי כמחריש"
    }
  ]
}