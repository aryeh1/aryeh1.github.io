{
  "book": "I Samuel",
  "bookHebrew": "שמואל א",
  "chapter": 17,
  "verses": [
    {
      "number": 1,
      "hebrew": "ויאספו פלשתים את־מחניהם למלחמה ויאספו שכה אשר ליהודה ויחנו בין־שוכה ובין־עזקה באפס דמים"
    },
    {
      "number": 2,
      "hebrew": "ושאול ואיש־ישראל נאספו ויחנו בעמק האלה ויערכו מלחמה לקראת פלשתים"
    },
    {
      "number": 3,
      "hebrew": "ופלשתים עמדים אל־ההר מזה וישראל עמדים אל־ההר מזה והגיא ביניהם"
    },
    {
      "number": 4,
      "hebrew": "ויצא איש־הבנים ממחנות פלשתים גלית שמו מגת גבהו שש אמות וזרת"
    },
    {
      "number": 5,
      "hebrew": "וכובע נחשת על־ראשו ושריון קשקשים הוא לבוש ומשקל השריון חמשת־אלפים שקלים נחשת"
    },
    {
      "number": 6,
      "hebrew": "ומצחת נחשת על־רגליו וכידון נחשת בין כתפיו"
    },
    {
      "number": 7,
      "hebrew": "וחץ [ועץ] חניתו כמנור ארגים ולהבת חניתו שש־מאות שקלים ברזל ונשא הצנה הלך לפניו"
    },
    {
      "number": 8,
      "hebrew": "ויעמד ויקרא אל־מערכת ישראל ויאמר להם למה תצאו לערך מלחמה הלוא אנכי הפלשתי ואתם עבדים לשאול ברו־לכם איש וירד אלי"
    },
    {
      "number": 9,
      "hebrew": "אם־יוכל להלחם אתי והכני והיינו לכם לעבדים ואם־אני אוכל־לו והכיתיו והייתם לנו לעבדים ועבדתם אתנו"
    },
    {
      "number": 10,
      "hebrew": "ויאמר הפלשתי אני חרפתי את־מערכות ישראל היום הזה תנו־לי איש ונלחמה יחד"
    },
    {
      "number": 11,
      "hebrew": "וישמע שאול וכל־ישראל את־דברי הפלשתי האלה ויחתו ויראו מאד",
      "parsha": "פ"
    },
    {
      "number": 12,
      "hebrew": "ודוד בן־איש אפרתי הזה מבית לחם יהודה ושמו ישי ולו שמנה בנים והאיש בימי שאול זקן בא באנשים"
    },
    {
      "number": 13,
      "hebrew": "וילכו שלשת בני־ישי הגדלים הלכו אחרי־שאול למלחמה ושם שלשת בניו אשר הלכו במלחמה אליאב הבכור ומשנהו אבינדב והשלשי שמה"
    },
    {
      "number": 14,
      "hebrew": "ודוד הוא הקטן ושלשה הגדלים הלכו אחרי שאול",
      "parsha": "ס"
    },
    {
      "number": 15,
      "hebrew": "ודוד הלך ושב מעל שאול לרעות את־צאן אביו בית־לחם"
    },
    {
      "number": 16,
      "hebrew": "ויגש הפלשתי השכם והערב ויתיצב ארבעים יום",
      "parsha": "פ"
    },
    {
      "number": 17,
      "hebrew": "ויאמר ישי לדוד בנו קח־נא לאחיך איפת הקליא הזה ועשרה לחם הזה והרץ המחנה לאחיך"
    },
    {
      "number": 18,
      "hebrew": "ואת עשרת חרצי החלב האלה תביא לשר־האלף ואת־אחיך תפקד לשלום ואת־ערבתם תקח"
    },
    {
      "number": 19,
      "hebrew": "ושאול והמה וכל־איש ישראל בעמק האלה נלחמים עם־פלשתים",
      "parsha": "ס"
    },
    {
      "number": 20,
      "hebrew": "וישכם דוד בבקר ויטש את־הצאן על־שמר וישא וילך כאשר צוהו ישי ויבא המעגלה והחיל היצא אל־המערכה והרעו במלחמה"
    },
    {
      "number": 21,
      "hebrew": "ותערך ישראל ופלשתים מערכה לקראת מערכה"
    },
    {
      "number": 22,
      "hebrew": "ויטש דוד את־הכלים מעליו על־יד שומר הכלים וירץ המערכה ויבא וישאל לאחיו לשלום"
    },
    {
      "number": 23,
      "hebrew": "והוא מדבר עמם והנה איש הבנים עולה גלית הפלשתי שמו מגת ממערות [ממערכות] פלשתים וידבר כדברים האלה וישמע דוד"
    },
    {
      "number": 24,
      "hebrew": "וכל איש ישראל בראותם את־האיש וינסו מפניו וייראו מאד"
    },
    {
      "number": 25,
      "hebrew": "ויאמר איש ישראל הראיתם האיש העלה הזה כי לחרף את־ישראל עלה והיה האיש אשר־יכנו יעשרנו המלך עשר גדול ואת־בתו יתן־לו ואת בית אביו יעשה חפשי בישראל",
      "parsha": "פ"
    },
    {
      "number": 26,
      "hebrew": "ויאמר דוד אל־האנשים העמדים עמו לאמר מה־יעשה לאיש אשר יכה את־הפלשתי הלז והסיר חרפה מעל ישראל כי מי הפלשתי הערל הזה כי חרף מערכות אלהים חיים"
    },
    {
      "number": 27,
      "hebrew": "ויאמר לו העם כדבר הזה לאמר כה יעשה לאיש אשר יכנו"
    },
    {
      "number": 28,
      "hebrew": "וישמע אליאב אחיו הגדול בדברו אל־האנשים ויחר־אף אליאב בדוד ויאמר למה־זה ירדת ועל־מי נטשת מעט הצאן ההנה במדבר אני ידעתי את־זדנך ואת רע לבבך כי למען ראות המלחמה ירדת"
    },
    {
      "number": 29,
      "hebrew": "ויאמר דוד מה עשיתי עתה הלוא דבר הוא"
    },
    {
      "number": 30,
      "hebrew": "ויסב מאצלו אל־מול אחר ויאמר כדבר הזה וישבהו העם דבר כדבר הראשון"
    },
    {
      "number": 31,
      "hebrew": "וישמעו הדברים אשר דבר דוד ויגדו לפני־שאול ויקחהו"
    },
    {
      "number": 32,
      "hebrew": "ויאמר דוד אל־שאול אל־יפל לב־אדם עליו עבדך ילך ונלחם עם־הפלשתי הזה"
    },
    {
      "number": 33,
      "hebrew": "ויאמר שאול אל־דוד לא תוכל ללכת אל־הפלשתי הזה להלחם עמו כי־נער אתה והוא איש מלחמה מנעריו",
      "parsha": "ס"
    },
    {
      "number": 34,
      "hebrew": "ויאמר דוד אל־שאול רעה היה עבדך לאביו בצאן ובא הארי ואת־הדוב ונשא שה מהעדר"
    },
    {
      "number": 35,
      "hebrew": "ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו"
    },
    {
      "number": 36,
      "hebrew": "גם את־הארי גם־הדוב הכה עבדך והיה הפלשתי הערל הזה כאחד מהם כי חרף מערכת אלהים חיים",
      "parsha": "ס"
    },
    {
      "number": 37,
      "hebrew": "ויאמר דוד יהוה אשר הצלני מיד הארי ומיד הדב הוא יצילני מיד הפלשתי הזה ויאמר שאול אל־דוד לך ויהוה יהיה עמך",
      "parsha": "ס"
    },
    {
      "number": 38,
      "hebrew": "וילבש שאול את־דוד מדיו ונתן קובע נחשת על־ראשו וילבש אתו שריון"
    },
    {
      "number": 39,
      "hebrew": "ויחגר דוד את־חרבו מעל למדיו ויאל ללכת כי לא־נסה ויאמר דוד אל־שאול לא אוכל ללכת באלה כי לא נסיתי ויסרם דוד מעליו"
    },
    {
      "number": 40,
      "hebrew": "ויקח מקלו בידו ויבחר־לו חמשה חלקי־אבנים מן־הנחל וישם אתם בכלי הרעים אשר־לו ובילקוט וקלעו בידו ויגש אל־הפלשתי"
    },
    {
      "number": 41,
      "hebrew": "וילך הפלשתי הלך וקרב אל־דוד והאיש נשא הצנה לפניו"
    },
    {
      "number": 42,
      "hebrew": "ויבט הפלשתי ויראה את־דוד ויבזהו כי־היה נער ואדמני עם־יפה מראה"
    },
    {
      "number": 43,
      "hebrew": "ויאמר הפלשתי אל־דוד הכלב אנכי כי־אתה בא־אלי במקלות ויקלל הפלשתי את־דוד באלהיו"
    },
    {
      "number": 44,
      "hebrew": "ויאמר הפלשתי אל־דוד לכה אלי ואתנה את־בשרך לעוף השמים ולבהמת השדה",
      "parsha": "ס"
    },
    {
      "number": 45,
      "hebrew": "ויאמר דוד אל־הפלשתי אתה בא אלי בחרב ובחנית ובכידון ואנכי בא־אליך בשם יהוה צבאות אלהי מערכות ישראל אשר חרפת"
    },
    {
      "number": 46,
      "hebrew": "היום הזה יסגרך יהוה בידי והכיתך והסרתי את־ראשך מעליך ונתתי פגר מחנה פלשתים היום הזה לעוף השמים ולחית הארץ וידעו כל־הארץ כי יש אלהים לישראל"
    },
    {
      "number": 47,
      "hebrew": "וידעו כל־הקהל הזה כי־לא בחרב ובחנית יהושיע יהוה כי ליהוה המלחמה ונתן אתכם בידנו",
      "parsha": "ס"
    },
    {
      "number": 48,
      "hebrew": "והיה כי־קם הפלשתי וילך ויקרב לקראת דוד וימהר דוד וירץ המערכה לקראת הפלשתי"
    },
    {
      "number": 49,
      "hebrew": "וישלח דוד את־ידו אל־הכלי ויקח משם אבן ויקלע ויך את־הפלשתי אל־מצחו ותטבע האבן במצחו ויפל על־פניו ארצה"
    },
    {
      "number": 50,
      "hebrew": "ויחזק דוד מן־הפלשתי בקלע ובאבן ויך את־הפלשתי וימיתהו וחרב אין ביד־דוד"
    },
    {
      "number": 51,
      "hebrew": "וירץ דוד ויעמד אל־הפלשתי ויקח את־חרבו וישלפה מתערה וימתתהו ויכרת־בה את־ראשו ויראו הפלשתים כי־מת גבורם וינסו"
    },
    {
      "number": 52,
      "hebrew": "ויקמו אנשי ישראל ויהודה וירעו וירדפו את־הפלשתים עד־בואך גיא ועד שערי עקרון ויפלו חללי פלשתים בדרך שערים ועד־גת ועד־עקרון"
    },
    {
      "number": 53,
      "hebrew": "וישבו בני ישראל מדלק אחרי פלשתים וישסו את־מחניהם"
    },
    {
      "number": 54,
      "hebrew": "ויקח דוד את־ראש הפלשתי ויבאהו ירושלם ואת־כליו שם באהלו",
      "parsha": "ס"
    },
    {
      "number": 55,
      "hebrew": "וכראות שאול את־דוד יצא לקראת הפלשתי אמר אל־אבנר שר הצבא בן־מי־זה הנער אבנר ויאמר אבנר חי־נפשך המלך אם־ידעתי"
    },
    {
      "number": 56,
      "hebrew": "ויאמר המלך שאל אתה בן־מי־זה העלם",
      "parsha": "ס"
    },
    {
      "number": 57,
      "hebrew": "וכשוב דוד מהכות את־הפלשתי ויקח אתו אבנר ויבאהו לפני שאול וראש הפלשתי בידו"
    },
    {
      "number": 58,
      "hebrew": "ויאמר אליו שאול בן־מי אתה הנער ויאמר דוד בן־עבדך ישי בית הלחמי"
    }
  ]
}