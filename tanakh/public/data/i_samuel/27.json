{
  "book": "I Samuel",
  "bookHebrew": "שמואל א",
  "chapter": 27,
  "verses": [
    {
      "number": 1,
      "hebrew": "ויאמר דוד אל־לבו עתה אספה יום־אחד ביד־שאול אין־לי טוב כי המלט אמלט אל־ארץ פלשתים ונואש ממני שאול לבקשני עוד בכל־גבול ישראל ונמלטתי מידו"
    },
    {
      "number": 2,
      "hebrew": "ויקם דוד ויעבר הוא ושש־מאות איש אשר עמו אל־אכיש בן־מעוך מלך גת"
    },
    {
      "number": 3,
      "hebrew": "וישב דוד עם־אכיש בגת הוא ואנשיו איש וביתו דוד ושתי נשיו אחינעם היזרעאלית ואביגיל אשת־נבל הכרמלית"
    },
    {
      "number": 4,
      "hebrew": "ויגד לשאול כי־ברח דוד גת ולא־יוסף [יסף] עוד לבקשו",
      "parsha": "ס"
    },
    {
      "number": 5,
      "hebrew": "ויאמר דוד אל־אכיש אם־נא מצאתי חן בעיניך יתנו־לי מקום באחת ערי השדה ואשבה שם ולמה ישב עבדך בעיר הממלכה עמך"
    },
    {
      "number": 6,
      "hebrew": "ויתן־לו אכיש ביום ההוא את־צקלג לכן היתה צקלג למלכי יהודה עד היום הזה",
      "parsha": "פ"
    },
    {
      "number": 7,
      "hebrew": "ויהי מספר הימים אשר־ישב דוד בשדה פלשתים ימים וארבעה חדשים"
    },
    {
      "number": 8,
      "hebrew": "ויעל דוד ואנשיו ויפשטו אל־הגשורי והגרזי [והגזרי] והעמלקי כי הנה ישבות הארץ אשר מעולם בואך שורה ועד־ארץ מצרים"
    },
    {
      "number": 9,
      "hebrew": "והכה דוד את־הארץ ולא יחיה איש ואשה ולקח צאן ובקר וחמרים וגמלים ובגדים וישב ויבא אל־אכיש"
    },
    {
      "number": 10,
      "hebrew": "ויאמר אכיש אל־פשטתם היום ויאמר דוד על־נגב יהודה ועל־נגב הירחמאלי ואל־נגב הקיני"
    },
    {
      "number": 11,
      "hebrew": "ואיש ואשה לא־יחיה דוד להביא גת לאמר פן־יגדו עלינו לאמר כה־עשה דוד וכה משפטו כל־הימים אשר ישב בשדה פלשתים"
    },
    {
      "number": 12,
      "hebrew": "ויאמן אכיש בדוד לאמר הבאש הבאיש בעמו בישראל והיה לי לעבד עולם",
      "parsha": "פ"
    }
  ]
}