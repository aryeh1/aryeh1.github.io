{
  "book": "I Samuel",
  "bookHebrew": "שמואל א",
  "chapter": 8,
  "verses": [
    {
      "number": 1,
      "hebrew": "ויהי כאשר זקן שמואל וישם את־בניו שפטים לישראל"
    },
    {
      "number": 2,
      "hebrew": "ויהי שם־בנו הבכור יואל ושם משנהו אביה שפטים בבאר שבע"
    },
    {
      "number": 3,
      "hebrew": "ולא־הלכו בניו בדרכו [בדרכיו] ויטו אחרי הבצע ויקחו־שחד ויטו משפט"
    },
    {
      "number": 4,
      "hebrew": "ויתקבצו כל זקני ישראל ויבאו אל־שמואל הרמתה"
    },
    {
      "number": 5,
      "hebrew": "ויאמרו אליו הנה אתה זקנת ובניך לא הלכו בדרכיך עתה שימה־לנו מלך לשפטנו ככל־הגוים"
    },
    {
      "number": 6,
      "hebrew": "וירע הדבר בעיני שמואל כאשר אמרו תנה־לנו מלך לשפטנו ויתפלל שמואל אל־יהוה"
    },
    {
      "number": 7,
      "hebrew": "ויאמר יהוה אל־שמואל שמע בקול העם לכל אשר־יאמרו אליך כי לא אתך מאסו כי־אתי מאסו ממלך עליהם"
    },
    {
      "number": 8,
      "hebrew": "ככל־המעשים אשר־עשו מיום העלתי אתם ממצרים ועד־היום הזה ויעזבני ויעבדו אלהים אחרים כן המה עשים גם־לך"
    },
    {
      "number": 9,
      "hebrew": "ועתה שמע בקולם אך כי־העד תעיד בהם והגדת להם משפט המלך אשר ימלך עליהם"
    },
    {
      "number": 10,
      "hebrew": "ויאמר שמואל את כל־דברי יהוה אל־העם השאלים מאתו מלך"
    },
    {
      "number": 11,
      "hebrew": "ויאמר זה יהיה משפט המלך אשר ימלך עליכם את־בניכם יקח ושם לו במרכבתו ובפרשיו ורצו לפני מרכבתו"
    },
    {
      "number": 12,
      "hebrew": "ולשום לו שרי אלפים ושרי חמשים ולחרש חרישו ולקצר קצירו ולעשות כלי־מלחמתו וכלי רכבו"
    },
    {
      "number": 13,
      "hebrew": "ואת־בנותיכם יקח לרקחות ולטבחות ולאפות"
    },
    {
      "number": 14,
      "hebrew": "ואת־שדותיכם ואת־כרמיכם וזיתיכם הטובים יקח ונתן לעבדיו"
    },
    {
      "number": 15,
      "hebrew": "וזרעיכם וכרמיכם יעשר ונתן לסריסיו ולעבדיו"
    },
    {
      "number": 16,
      "hebrew": "ואת־עבדיכם ואת־שפחותיכם ואת־בחוריכם הטובים ואת־חמוריכם יקח ועשה למלאכתו"
    },
    {
      "number": 17,
      "hebrew": "צאנכם יעשר ואתם תהיו־לו לעבדים"
    },
    {
      "number": 18,
      "hebrew": "וזעקתם ביום ההוא מלפני מלככם אשר בחרתם לכם ולא־יענה יהוה אתכם ביום ההוא"
    },
    {
      "number": 19,
      "hebrew": "וימאנו העם לשמע בקול שמואל ויאמרו לא כי אם־מלך יהיה עלינו"
    },
    {
      "number": 20,
      "hebrew": "והיינו גם־אנחנו ככל־הגוים ושפטנו מלכנו ויצא לפנינו ונלחם את־מלחמתנו"
    },
    {
      "number": 21,
      "hebrew": "וישמע שמואל את כל־דברי העם וידברם באזני יהוה"
    },
    {
      "number": 22,
      "hebrew": "ויאמר יהוה אל־שמואל שמע בקולם והמלכת להם מלך ויאמר שמואל אל־אנשי ישראל לכו איש לעירו"
    }
  ]
}