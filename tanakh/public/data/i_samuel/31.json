{
  "book": "I Samuel",
  "bookHebrew": "שמואל א",
  "chapter": 31,
  "verses": [
    {
      "number": 1,
      "hebrew": "ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע"
    },
    {
      "number": 2,
      "hebrew": "וידבקו פלשתים את־שאול ואת־בניו ויכו פלשתים את־יהונתן ואת־אבינדב ואת־מלכי־שוע בני שאול"
    },
    {
      "number": 3,
      "hebrew": "ותכבד המלחמה אל־שאול וימצאהו המורים אנשים בקשת ויחל מאד מהמורים"
    },
    {
      "number": 4,
      "hebrew": "ויאמר שאול לנשא כליו שלף חרבך ודקרני בה פן־יבואו הערלים האלה ודקרני והתעללו־בי ולא אבה נשא כליו כי ירא מאד ויקח שאול את־החרב ויפל עליה"
    },
    {
      "number": 5,
      "hebrew": "וירא נשא־כליו כי מת שאול ויפל גם־הוא על־חרבו וימת עמו"
    },
    {
      "number": 6,
      "hebrew": "וימת שאול ושלשת בניו ונשא כליו גם כל־אנשיו ביום ההוא יחדו"
    },
    {
      "number": 7,
      "hebrew": "ויראו אנשי־ישראל אשר־בעבר העמק ואשר בעבר הירדן כי־נסו אנשי ישראל וכי־מתו שאול ובניו ויעזבו את־הערים וינסו ויבאו פלשתים וישבו בהן",
      "parsha": "פ"
    },
    {
      "number": 8,
      "hebrew": "ויהי ממחרת ויבאו פלשתים לפשט את־החללים וימצאו את־שאול ואת־שלשת בניו נפלים בהר הגלבע"
    },
    {
      "number": 9,
      "hebrew": "ויכרתו את־ראשו ויפשיטו את־כליו וישלחו בארץ־פלשתים סביב לבשר בית עצביהם ואת־העם"
    },
    {
      "number": 10,
      "hebrew": "וישמו את־כליו בית עשתרות ואת־גויתו תקעו בחומת בית שן"
    },
    {
      "number": 11,
      "hebrew": "וישמעו אליו ישבי יביש גלעד את אשר־עשו פלשתים לשאול"
    },
    {
      "number": 12,
      "hebrew": "ויקומו כל־איש חיל וילכו כל־הלילה ויקחו את־גוית שאול ואת גוית בניו מחומת בית שן ויבאו יבשה וישרפו אתם שם"
    },
    {
      "number": 13,
      "hebrew": "ויקחו את־עצמתיהם ויקברו תחת־האשל ביבשה ויצמו שבעת ימים",
      "parsha": "פ"
    }
  ]
}