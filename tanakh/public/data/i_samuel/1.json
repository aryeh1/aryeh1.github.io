{
  "book": "I Samuel",
  "bookHebrew": "שמואל א",
  "chapter": 1,
  "verses": [
    {
      "number": 1,
      "hebrew": "ויהי איש אחד מן־הרמתים צופים מהר אפרים ושמו אלקנה בן־ירחם בן־אליהוא בן־תחו בן־צוף אפרתי"
    },
    {
      "number": 2,
      "hebrew": "ולו שתי נשים שם אחת חנה ושם השנית פננה ויהי לפננה ילדים ולחנה אין ילדים"
    },
    {
      "number": 3,
      "hebrew": "ועלה האיש ההוא מעירו מימים ימימה להשתחות ולזבח ליהוה צבאות בשלה ושם שני בני־עלי חפני ופנחס כהנים ליהוה"
    },
    {
      "number": 4,
      "hebrew": "ויהי היום ויזבח אלקנה ונתן לפננה אשתו ולכל־בניה ובנותיה מנות"
    },
    {
      "number": 5,
      "hebrew": "ולחנה יתן מנה אחת אפים כי את־חנה אהב ויהוה סגר רחמה"
    },
    {
      "number": 6,
      "hebrew": "וכעסתה צרתה גם־כעס בעבור הרעמה כי־סגר יהוה בעד רחמה"
    },
    {
      "number": 7,
      "hebrew": "וכן יעשה שנה בשנה מדי עלתה בבית יהוה כן תכעסנה ותבכה ולא תאכל"
    },
    {
      "number": 8,
      "hebrew": "ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים"
    },
    {
      "number": 9,
      "hebrew": "ותקם חנה אחרי אכלה בשלה ואחרי שתה ועלי הכהן ישב על־הכסא על־מזוזת היכל יהוה"
    },
    {
      "number": 10,
      "hebrew": "והיא מרת נפש ותתפלל על־יהוה ובכה תבכה"
    },
    {
      "number": 11,
      "hebrew": "ותדר נדר ותאמר יהוה צבאות אם־ראה תראה בעני אמתך וזכרתני ולא־תשכח את־אמתך ונתתה לאמתך זרע אנשים ונתתיו ליהוה כל־ימי חייו ומורה לא־יעלה על־ראשו"
    },
    {
      "number": 12,
      "hebrew": "והיה כי הרבתה להתפלל לפני יהוה ועלי שמר את־פיה"
    },
    {
      "number": 13,
      "hebrew": "וחנה היא מדברת על־לבה רק שפתיה נעות וקולה לא ישמע ויחשבה עלי לשכרה"
    },
    {
      "number": 14,
      "hebrew": "ויאמר אליה עלי עד־מתי תשתכרין הסירי את־יינך מעליך"
    },
    {
      "number": 15,
      "hebrew": "ותען חנה ותאמר לא אדני אשה קשת־רוח אנכי ויין ושכר לא שתיתי ואשפך את־נפשי לפני יהוה"
    },
    {
      "number": 16,
      "hebrew": "אל־תתן את־אמתך לפני בת־בליעל כי־מרב שיחי וכעסי דברתי עד־הנה"
    },
    {
      "number": 17,
      "hebrew": "ויען עלי ויאמר לכי לשלום ואלהי ישראל יתן את־שלתך אשר שאלת מעמו"
    },
    {
      "number": 18,
      "hebrew": "ותאמר תמצא שפחתך חן בעיניך ותלך האשה לדרכה ותאכל ופניה לא־היו־לה עוד"
    },
    {
      "number": 19,
      "hebrew": "וישכמו בבקר וישתחוו לפני יהוה וישבו ויבאו אל־ביתם הרמתה וידע אלקנה את־חנה אשתו ויזכרה יהוה"
    },
    {
      "number": 20,
      "hebrew": "ויהי לתקפות הימים ותהר חנה ותלד בן ותקרא את־שמו שמואל כי מיהוה שאלתיו"
    },
    {
      "number": 21,
      "hebrew": "ויעל האיש אלקנה וכל־ביתו לזבח ליהוה את־זבח הימים ואת־נדרו"
    },
    {
      "number": 22,
      "hebrew": "וחנה לא עלתה כי־אמרה לאישה עד יגמל הנער והבאתיו ונראה את־פני יהוה וישב שם עד־עולם"
    },
    {
      "number": 23,
      "hebrew": "ויאמר לה אלקנה אישה עשי הטוב בעיניך שבי עד־גמלך אתו אך יקם יהוה את־דברו ותשב האשה ותינק את־בנה עד־גמלה אתו"
    },
    {
      "number": 24,
      "hebrew": "ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית־יהוה שלו והנער נער"
    },
    {
      "number": 25,
      "hebrew": "וישחטו את־הפר ויביאו את־הנער אל־עלי"
    },
    {
      "number": 26,
      "hebrew": "ותאמר בי אדני חי נפשך אדני אני האשה הנצבת עמכה בזה להתפלל אל־יהוה"
    },
    {
      "number": 27,
      "hebrew": "אל־הנער הזה התפללתי ויתן יהוה לי את־שאלתי אשר שאלתי מעמו"
    },
    {
      "number": 28,
      "hebrew": "וגם אנכי השאלתהו ליהוה כל־הימים אשר היה הוא שאול ליהוה וישתחו שם ליהוה",
      "parsha": "ס"
    }
  ]
}