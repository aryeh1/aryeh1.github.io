{
  "book": "I Samuel",
  "bookHebrew": "שמואל א",
  "chapter": 30,
  "verses": [
    {
      "number": 1,
      "hebrew": "ויהי בבא דוד ואנשיו צקלג ביום השלישי ועמלקי פשטו אל־נגב ואל־צקלג ויכו את־צקלג וישרפו אתה באש"
    },
    {
      "number": 2,
      "hebrew": "וישבו את־הנשים אשר־בה מקטן ועד־גדול לא המיתו איש וינהגו וילכו לדרכם"
    },
    {
      "number": 3,
      "hebrew": "ויבא דוד ואנשיו אל־העיר והנה שרופה באש ונשיהם ובניהם ובנתיהם נשבו"
    },
    {
      "number": 4,
      "hebrew": "וישא דוד והעם אשר־אתו את־קולם ויבכו עד אשר אין־בהם כח לבכות"
    },
    {
      "number": 5,
      "hebrew": "ושתי נשי־דוד נשבו אחינעם היזרעלית ואביגיל אשת נבל הכרמלי"
    },
    {
      "number": 6,
      "hebrew": "ותצר לדוד מאד כי־אמרו העם לסקלו כי־מרה נפש כל־העם איש על־בנו [בניו] ועל־בנתיו ויתחזק דוד ביהוה אלהיו",
      "parsha": "ס"
    },
    {
      "number": 7,
      "hebrew": "ויאמר דוד אל־אביתר הכהן בן־אחימלך הגישה־נא לי האפד ויגש אביתר את־האפד אל־דוד"
    },
    {
      "number": 8,
      "hebrew": "וישאל דוד ביהוה לאמר ארדף אחרי הגדוד־הזה האשגנו ויאמר לו רדף כי־השג תשיג והצל תציל"
    },
    {
      "number": 9,
      "hebrew": "וילך דוד הוא ושש־מאות איש אשר אתו ויבאו עד־נחל הבשור והנותרים עמדו"
    },
    {
      "number": 10,
      "hebrew": "וירדף דוד הוא וארבע־מאות איש ויעמדו מאתים איש אשר פגרו מעבר את־נחל הבשור"
    },
    {
      "number": 11,
      "hebrew": "וימצאו איש־מצרי בשדה ויקחו אתו אל־דוד ויתנו־לו לחם ויאכל וישקהו מים"
    },
    {
      "number": 12,
      "hebrew": "ויתנו־לו פלח דבלה ושני צמקים ויאכל ותשב רוחו אליו כי לא־אכל לחם ולא־שתה מים שלשה ימים ושלשה לילות",
      "parsha": "ס"
    },
    {
      "number": 13,
      "hebrew": "ויאמר לו דוד למי־אתה ואי מזה אתה ויאמר נער מצרי אנכי עבד לאיש עמלקי ויעזבני אדני כי חליתי היום שלשה"
    },
    {
      "number": 14,
      "hebrew": "אנחנו פשטנו נגב הכרתי ועל־אשר ליהודה ועל־נגב כלב ואת־צקלג שרפנו באש"
    },
    {
      "number": 15,
      "hebrew": "ויאמר אליו דוד התורדני אל־הגדוד הזה ויאמר השבעה לי באלהים אם־תמיתני ואם־תסגרני ביד־אדני ואורדך אל־הגדוד הזה"
    },
    {
      "number": 16,
      "hebrew": "וירדהו והנה נטשים על־פני כל־הארץ אכלים ושתים וחגגים בכל השלל הגדול אשר לקחו מארץ פלשתים ומארץ יהודה"
    },
    {
      "number": 17,
      "hebrew": "ויכם דוד מהנשף ועד־הערב למחרתם ולא־נמלט מהם איש כי אם־ארבע מאות איש־נער אשר־רכבו על־הגמלים וינסו"
    },
    {
      "number": 18,
      "hebrew": "ויצל דוד את כל־אשר לקחו עמלק ואת־שתי נשיו הציל דוד"
    },
    {
      "number": 19,
      "hebrew": "ולא נעדר־להם מן־הקטן ועד־הגדול ועד־בנים ובנות ומשלל ועד כל־אשר לקחו להם הכל השיב דוד"
    },
    {
      "number": 20,
      "hebrew": "ויקח דוד את־כל־הצאן והבקר נהגו לפני המקנה ההוא ויאמרו זה שלל דוד"
    },
    {
      "number": 21,
      "hebrew": "ויבא דוד אל־מאתים האנשים אשר־פגרו מלכת אחרי דוד וישיבם בנחל הבשור ויצאו לקראת דוד ולקראת העם אשר־אתו ויגש דוד את־העם וישאל להם לשלום",
      "parsha": "ס"
    },
    {
      "number": 22,
      "hebrew": "ויען כל־איש־רע ובליעל מהאנשים אשר הלכו עם־דוד ויאמרו יען אשר לא־הלכו עמי לא־נתן להם מהשלל אשר הצלנו כי־אם־איש את־אשתו ואת־בניו וינהגו וילכו",
      "parsha": "ס"
    },
    {
      "number": 23,
      "hebrew": "ויאמר דוד לא־תעשו כן אחי את אשר־נתן יהוה לנו וישמר אתנו ויתן את־הגדוד הבא עלינו בידנו"
    },
    {
      "number": 24,
      "hebrew": "ומי ישמע לכם לדבר הזה כי כחלק הירד במלחמה וכחלק הישב על־הכלים יחדו יחלקו",
      "parsha": "ס"
    },
    {
      "number": 25,
      "hebrew": "ויהי מהיום ההוא ומעלה וישמה לחק ולמשפט לישראל עד היום הזה",
      "parsha": "פ"
    },
    {
      "number": 26,
      "hebrew": "ויבא דוד אל־צקלג וישלח מהשלל לזקני יהודה לרעהו לאמר הנה לכם ברכה משלל איבי יהוה",
      "parsha": "ס"
    },
    {
      "number": 27,
      "hebrew": "לאשר בבית־אל ולאשר ברמות־נגב ולאשר ביתר",
      "parsha": "ס"
    },
    {
      "number": 28,
      "hebrew": "ולאשר בערער ולאשר בשפמות ולאשר באשתמע",
      "parsha": "ס"
    },
    {
      "number": 29,
      "hebrew": "ולאשר ברכל ולאשר בערי הירחמאלי ולאשר בערי הקיני",
      "parsha": "ס"
    },
    {
      "number": 30,
      "hebrew": "ולאשר בחרמה ולאשר בבור־עשן ולאשר בעתך",
      "parsha": "ס"
    },
    {
      "number": 31,
      "hebrew": "ולאשר בחברון ולכל־המקמות אשר־התהלך־שם דוד הוא ואנשיו",
      "parsha": "פ"
    }
  ]
}