{
  "book": "I Samuel",
  "bookHebrew": "שמואל א",
  "chapter": 6,
  "verses": [
    {
      "number": 1,
      "hebrew": "ויהי ארון־יהוה בשדה פלשתים שבעה חדשים"
    },
    {
      "number": 2,
      "hebrew": "ויקראו פלשתים לכהנים ולקסמים לאמר מה־נעשה לארון יהוה הודענו במה נשלחנו למקומו"
    },
    {
      "number": 3,
      "hebrew": "ויאמרו אם־משלחים את־ארון אלהי ישראל אל־תשלחו אתו ריקם כי־השב תשיבו לו אשם אז תרפאו ונודע לכם למה לא־תסור ידו מכם"
    },
    {
      "number": 4,
      "hebrew": "ויאמרו מה האשם אשר נשיב לו ויאמרו מספר סרני פלשתים חמשה עפלי [טחרי] זהב וחמשה עכברי זהב כי־מגפה אחת לכלם ולסרניכם"
    },
    {
      "number": 5,
      "hebrew": "ועשיתם צלמי עפליכם [טחריכם] וצלמי עכבריכם המשחיתם את־הארץ ונתתם לאלהי ישראל כבוד אולי יקל את־ידו מעליכם ומעל אלהיכם ומעל ארצכם"
    },
    {
      "number": 6,
      "hebrew": "ולמה תכבדו את־לבבכם כאשר כבדו מצרים ופרעה את־לבם הלוא כאשר התעלל בהם וישלחום וילכו"
    },
    {
      "number": 7,
      "hebrew": "ועתה קחו ועשו עגלה חדשה אחת ושתי פרות עלות אשר לא־עלה עליהם על ואסרתם את־הפרות בעגלה והשיבתם בניהם מאחריהם הביתה"
    },
    {
      "number": 8,
      "hebrew": "ולקחתם את־ארון יהוה ונתתם אתו אל־העגלה ואת כלי הזהב אשר השבתם לו אשם תשימו בארגז מצדו ושלחתם אתו והלך"
    },
    {
      "number": 9,
      "hebrew": "וראיתם אם־דרך גבולו יעלה בית שמש הוא עשה לנו את־הרעה הגדולה הזאת ואם־לא וידענו כי לא ידו נגעה בנו מקרה הוא היה לנו"
    },
    {
      "number": 10,
      "hebrew": "ויעשו האנשים כן ויקחו שתי פרות עלות ויאסרום בעגלה ואת־בניהם כלו בבית"
    },
    {
      "number": 11,
      "hebrew": "וישמו את־ארון יהוה אל־העגלה ואת הארגז ואת עכברי הזהב ואת צלמי טחריהם"
    },
    {
      "number": 12,
      "hebrew": "וישרנה הפרות בדרך על־דרך בית שמש במסלה אחת הלכו הלך וגעו ולא־סרו ימין ושמאול וסרני פלשתים הלכים אחריהם עד־גבול בית שמש"
    },
    {
      "number": 13,
      "hebrew": "ובית שמש קצרים קציר־חטים בעמק וישאו את־עיניהם ויראו את־הארון וישמחו לראות"
    },
    {
      "number": 14,
      "hebrew": "והעגלה באה אל־שדה יהושע בית־השמשי ותעמד שם ושם אבן גדולה ויבקעו את־עצי העגלה ואת־הפרות העלו עלה ליהוה"
    },
    {
      "number": 15,
      "hebrew": "והלוים הורידו את־ארון יהוה ואת־הארגז אשר־אתו אשר־בו כלי־זהב וישמו אל־האבן הגדולה ואנשי בית־שמש העלו עלות ויזבחו זבחים ביום ההוא ליהוה"
    },
    {
      "number": 16,
      "hebrew": "וחמשה סרני־פלשתים ראו וישבו עקרון ביום ההוא"
    },
    {
      "number": 17,
      "hebrew": "ואלה טחרי הזהב אשר השיבו פלשתים אשם ליהוה לאשדוד אחד לעזה אחד לאשקלון אחד לגת אחד לעקרון אחד"
    },
    {
      "number": 18,
      "hebrew": "ועכברי הזהב מספר כל־ערי פלשתים לחמשת הסרנים מעיר מבצר ועד כפר הפרזי ועד אבל הגדולה אשר הניחו עליה את ארון יהוה עד היום הזה בשדה יהושע בית־השמשי"
    },
    {
      "number": 19,
      "hebrew": "ויך באנשי בית־שמש כי ראו בארון יהוה ויך בעם שבעים איש חמשים אלף איש ויתאבלו העם כי־הכה יהוה בעם מכה גדולה"
    },
    {
      "number": 20,
      "hebrew": "ויאמרו אנשי בית־שמש מי יוכל לעמד לפני יהוה האלהים הקדוש הזה ואל־מי יעלה מעלינו"
    },
    {
      "number": 21,
      "hebrew": "וישלחו מלאכים אל־יושבי קרית־יערים לאמר השבו פלשתים את־ארון יהוה רדו העלו אתו אליכם"
    }
  ]
}