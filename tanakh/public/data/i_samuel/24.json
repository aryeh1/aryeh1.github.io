{
  "book": "I Samuel",
  "bookHebrew": "שמואל א",
  "chapter": 24,
  "verses": [
    {
      "number": 1,
      "hebrew": "ויעל דוד משם וישב במצדות עין־גדי",
      "parsha": "ס"
    },
    {
      "number": 2,
      "hebrew": "ויהי כאשר שב שאול מאחרי פלשתים ויגדו לו לאמר הנה דוד במדבר עין גדי",
      "parsha": "ס"
    },
    {
      "number": 3,
      "hebrew": "ויקח שאול שלשת אלפים איש בחור מכל־ישראל וילך לבקש את־דוד ואנשיו על־פני צורי היעלים"
    },
    {
      "number": 4,
      "hebrew": "ויבא אל־גדרות הצאן על־הדרך ושם מערה ויבא שאול להסך את־רגליו ודוד ואנשיו בירכתי המערה ישבים"
    },
    {
      "number": 5,
      "hebrew": "ויאמרו אנשי דוד אליו הנה היום א‍שר־אמר יהוה אליך הנה אנכי נתן את־איביך [איבך] בידך ועשית לו כאשר יטב בעיניך ויקם דוד ויכרת את־כנף־המעיל אשר־לשאול בלט"
    },
    {
      "number": 6,
      "hebrew": "ויהי אחרי־כן ויך לב־דוד אתו על אשר כרת את־כנף אשר לשאול"
    },
    {
      "number": 7,
      "hebrew": "ויאמר לאנשיו חלילה לי מיהוה אם־אעשה את־הדבר הזה לאדני למשיח יהוה לשלח ידי בו כי־משיח יהוה הוא"
    },
    {
      "number": 8,
      "hebrew": "וישסע דוד את־אנשיו בדברים ולא נתנם לקום אל־שאול ושאול קם מהמערה וילך בדרך",
      "parsha": "ס"
    },
    {
      "number": 9,
      "hebrew": "ויקם דוד אחרי־כן ויצא מן־המערה [מהמערה] ויקרא אחרי־שאול לאמר אדני המלך ויבט שאול אחריו ויקד דוד אפים ארצה וישתחו",
      "parsha": "ס"
    },
    {
      "number": 10,
      "hebrew": "ויאמר דוד לשאול למה תשמע את־דברי אדם לאמר הנה דוד מבקש רעתך"
    },
    {
      "number": 11,
      "hebrew": "הנה היום הזה ראו עיניך את אשר־נתנך יהוה היום בידי במערה ואמר להרגך ותחס עליך ואמר לא־אשלח ידי באדני כי־משיח יהוה הוא"
    },
    {
      "number": 12,
      "hebrew": "ואבי ראה גם ראה את־כנף מעילך בידי כי בכרתי את־כנף מעילך ולא הרגתיך דע וראה כי אין בידי רעה ופשע ולא־חטאתי לך ואתה צדה את־נפשי לקחתה"
    },
    {
      "number": 13,
      "hebrew": "ישפט יהוה ביני ובינך ונקמני יהוה ממך וידי לא תהיה־בך"
    },
    {
      "number": 14,
      "hebrew": "כאשר יאמר משל הקדמני מרשעים יצא רשע וידי לא תהיה־בך"
    },
    {
      "number": 15,
      "hebrew": "אחרי מי יצא מלך ישראל אחרי מי אתה רדף אחרי כלב מת אחרי פרעש אחד"
    },
    {
      "number": 16,
      "hebrew": "והיה יהוה לדין ושפט ביני ובינך וירא וירב את־ריבי וישפטני מידך",
      "parsha": "פ"
    },
    {
      "number": 17,
      "hebrew": "ויהי ככלות דוד לדבר את־הדברים האלה אל־שאול ויאמר שאול הקלך זה בני דוד וישא שאול קלו ויבך"
    },
    {
      "number": 18,
      "hebrew": "ויאמר אל־דוד צדיק אתה ממני כי אתה גמלתני הטובה ואני גמלתיך הרעה"
    },
    {
      "number": 19,
      "hebrew": "ואת [ואתה] הגדת היום את אשר־עשיתה אתי טובה את אשר סגרני יהוה בידך ולא הרגתני"
    },
    {
      "number": 20,
      "hebrew": "וכי־ימצא איש את־איבו ושלחו בדרך טובה ויהוה ישלמך טובה תחת היום הזה אשר עשיתה לי"
    },
    {
      "number": 21,
      "hebrew": "ועתה הנה ידעתי כי מלך תמלוך וקמה בידך ממלכת ישראל"
    },
    {
      "number": 22,
      "hebrew": "ועתה השבעה לי ביהוה אם־תכרית את־זרעי אחרי ואם־תשמיד את־שמי מבית אבי"
    },
    {
      "number": 23,
      "hebrew": "וישבע דוד לשאול וילך שאול אל־ביתו ודוד ואנשיו עלו על־המצודה",
      "parsha": "ס"
    }
  ]
}