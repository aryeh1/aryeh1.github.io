{
  "book": "I Samuel",
  "bookHebrew": "שמואל א",
  "chapter": 4,
  "verses": [
    {
      "number": 1,
      "hebrew": "ויהי דבר־שמואל לכל־ישראל ויצא ישראל לקראת פלשתים למלחמה ויחנו על־האבן העזר ופלשתים חנו באפק"
    },
    {
      "number": 2,
      "hebrew": "ויערכו פלשתים לקראת ישראל ותטש המלחמה וינגף ישראל לפני פלשתים ויכו במערכה בשדה כארבעת אלפים איש"
    },
    {
      "number": 3,
      "hebrew": "ויבא העם אל־המחנה ויאמרו זקני ישראל למה נגפנו יהוה היום לפני פלשתים נקחה אלינו משלה את־ארון ברית יהוה ויבא בקרבנו וישענו מכף איבינו"
    },
    {
      "number": 4,
      "hebrew": "וישלח העם שלה וישאו משם את ארון ברית־יהוה צבאות ישב הכרבים ושם שני בני־עלי עם־ארון ברית האלהים חפני ופינחס"
    },
    {
      "number": 5,
      "hebrew": "ויהי כבוא ארון ברית־יהוה אל־המחנה וירעו כל־ישראל תרועה גדולה ותהם הארץ"
    },
    {
      "number": 6,
      "hebrew": "וישמעו פלשתים את־קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל־המחנה"
    },
    {
      "number": 7,
      "hebrew": "ויראו הפלשתים כי אמרו בא אלהים אל־המחנה ויאמרו אוי לנו כי לא היתה כזאת אתמול שלשם"
    },
    {
      "number": 8,
      "hebrew": "אוי לנו מי יצילנו מיד האלהים האדירים האלה אלה הם האלהים המכים את־מצרים בכל־מכה במדבר"
    },
    {
      "number": 9,
      "hebrew": "התחזקו והיו לאנשים פלשתים פן תעבדו לעברים כאשר עבדו לכם והייתם לאנשים ונלחמתם"
    },
    {
      "number": 10,
      "hebrew": "וילחמו פלשתים וינגף ישראל וינסו איש לאהליו ותהי המכה גדולה מאד ויפל מישראל שלשים אלף רגלי"
    },
    {
      "number": 11,
      "hebrew": "וארון אלהים נלקח ושני בני־עלי מתו חפני ופינחס"
    },
    {
      "number": 12,
      "hebrew": "וירץ איש־בנימן מהמערכה ויבא שלה ביום ההוא ומדיו קרעים ואדמה על־ראשו"
    },
    {
      "number": 13,
      "hebrew": "ויבוא והנה עלי ישב על־הכסא יך [יד] דרך מצפה כי־היה לבו חרד על ארון האלהים והאיש בא להגיד בעיר ותזעק כל־העיר"
    },
    {
      "number": 14,
      "hebrew": "וישמע עלי את־קול הצעקה ויאמר מה קול ההמון הזה והאיש מהר ויבא ויגד לעלי"
    },
    {
      "number": 15,
      "hebrew": "ועלי בן־תשעים ושמנה שנה ועיניו קמה ולא יכול לראות"
    },
    {
      "number": 16,
      "hebrew": "ויאמר האיש אל־עלי אנכי הבא מן־המערכה ואני מן־המערכה נסתי היום ויאמר מה־היה הדבר בני"
    },
    {
      "number": 17,
      "hebrew": "ויען המבשר ויאמר נס ישראל לפני פלשתים וגם מגפה גדולה היתה בעם וגם־שני בניך מתו חפני ופינחס וארון האלהים נלקחה"
    },
    {
      "number": 18,
      "hebrew": "ויהי כהזכירו את־ארון האלהים ויפל מעל־הכסא אחרנית בעד יד השער ותשבר מפרקתו וימת כי־זקן האיש וכבד והוא שפט את־ישראל ארבעים שנה"
    },
    {
      "number": 19,
      "hebrew": "וכלתו אשת־פינחס הרה ללת ותשמע את־השמעה אל־הלקח ארון האלהים ומת חמיה ואישה ותכרע ותלד כי־נהפכו עליה צריה"
    },
    {
      "number": 20,
      "hebrew": "וכעת מותה ותדברנה הנצבות עליה אל־תיראי כי בן ילדת ולא ענתה ולא־שתה לבה"
    },
    {
      "number": 21,
      "hebrew": "ותקרא לנער אי־כבוד לאמר גלה כבוד מישראל אל־הלקח ארון האלהים ואל־חמיה ואישה"
    },
    {
      "number": 22,
      "hebrew": "ותאמר גלה כבוד מישראל כי נלקח ארון האלהים"
    }
  ]
}