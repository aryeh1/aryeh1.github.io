{
  "book": "II Chronicles",
  "bookHebrew": "דברי הימים ב",
  "chapter": 35,
  "verses": [
    {
      "number": 1,
      "hebrew": "ויעש יאשיהו בירושלם פסח ליהוה וישחטו הפסח בארבעה עשר לחדש הראשון"
    },
    {
      "number": 2,
      "hebrew": "ויעמד הכהנים על־משמרותם ויחזקם לעבודת בית יהוה",
      "parsha": "ס"
    },
    {
      "number": 3,
      "hebrew": "ויאמר ללוים המבונים [המבינים] לכל־ישראל הקדושים ליהוה תנו את־ארון־הקדש בבית אשר בנה שלמה בן־דויד מלך ישראל אין־לכם משא בכתף עתה עבדו את־יהוה אלהיכם ואת עמו ישראל"
    },
    {
      "number": 4,
      "hebrew": "והכונו לבית־אבותיכם כמחלקותיכם בכתב דויד מלך ישראל ובמכתב שלמה בנו"
    },
    {
      "number": 5,
      "hebrew": "ועמדו בקדש לפלגות בית האבות לאחיכם בני העם וחלקת בית־אב ללוים"
    },
    {
      "number": 6,
      "hebrew": "ושחטו הפסח והתקדשו והכינו לאחיכם לעשות כדבר־יהוה ביד־משה",
      "parsha": "פ"
    },
    {
      "number": 7,
      "hebrew": "וירם יאשיהו לבני העם צאן כבשים ובני־עזים הכל לפסחים לכל־הנמצא למספר שלשים אלף ובקר שלשת אלפים אלה מרכוש המלך",
      "parsha": "ס"
    },
    {
      "number": 8,
      "hebrew": "ושריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושש מאות ובקר שלש מאות"
    },
    {
      "number": 9,
      "hebrew": "וכונניהו [וכנניהו] ושמעיהו ונתנאל אחיו וחשביהו ויעיאל ויוזבד שרי הלוים הרימו ללוים לפסחים חמשת אלפים ובקר חמש מאות"
    },
    {
      "number": 10,
      "hebrew": "ותכון העבודה ויעמדו הכהנים על־עמדם והלוים על־מחלקותם כמצות המלך"
    },
    {
      "number": 11,
      "hebrew": "וישחטו הפסח ויזרקו הכהנים מידם והלוים מפשיטים"
    },
    {
      "number": 12,
      "hebrew": "ויסירו העלה לתתם למפלגות לבית־אבות לבני העם להקריב ליהוה ככתוב בספר משה וכן לבקר"
    },
    {
      "number": 13,
      "hebrew": "ויבשלו הפסח באש כמשפט והקדשים בשלו בסירות ובדודים ובצלחות ויריצו לכל־בני העם"
    },
    {
      "number": 14,
      "hebrew": "ואחר הכינו להם ולכהנים כי הכהנים בני אהרן בהעלות העולה והחלבים עד־לילה והלוים הכינו להם ולכהנים בני אהרן"
    },
    {
      "number": 15,
      "hebrew": "והמשררים בני־אסף על־מעמדם כמצות דויד ואסף והימן וידתון חוזה המלך והשערים לשער ושער אין להם לסור מעל עבדתם כי־אחיהם הלוים הכינו להם"
    },
    {
      "number": 16,
      "hebrew": "ותכון כל־עבודת יהוה ביום ההוא לעשות הפסח והעלות עלות על מזבח יהוה כמצות המלך יאשיהו"
    },
    {
      "number": 17,
      "hebrew": "ויעשו בני־ישראל הנמצאים את־הפסח בעת ההיא ואת־חג המצות שבעת ימים"
    },
    {
      "number": 18,
      "hebrew": "ולא־נעשה פסח כמהו בישראל מימי שמואל הנביא וכל־מלכי ישראל לא־עשו כפסח אשר־עשה יאשיהו והכהנים והלוים וכל־יהודה וישראל הנמצא ויושבי ירושלם",
      "parsha": "ס"
    },
    {
      "number": 19,
      "hebrew": "בשמונה עשרה שנה למלכות יאשיהו נעשה הפסח הזה"
    },
    {
      "number": 20,
      "hebrew": "אחרי כל־זאת אשר הכין יאשיהו את־הבית עלה נכו מלך־מצרים להלחם בכרכמיש על־פרת ויצא לקראתו יאשיהו"
    },
    {
      "number": 21,
      "hebrew": "וישלח אליו מלאכים לאמר מה־לי ולך מלך יהודה לא־עליך אתה היום כי אל־בית מלחמתי ואלהים אמר לבהלני חדל־לך מאלהים אשר־עמי ואל־ישחיתך"
    },
    {
      "number": 22,
      "hebrew": "ולא־הסב יאשיהו פניו ממנו כי להלחם־בו התחפש ולא שמע אל־דברי נכו מפי אלהים ויבא להלחם בבקעת מגדו"
    },
    {
      "number": 23,
      "hebrew": "וירו הירים למלך יאשיהו ויאמר המלך לעבדיו העבירוני כי החליתי מאד"
    },
    {
      "number": 24,
      "hebrew": "ויעבירהו עבדיו מן־המרכבה וירכיבהו על רכב המשנה אשר־לו ויוליכהו ירושלם וימת ויקבר בקברות אבתיו וכל־יהודה וירושלם מתאבלים על־יאשיהו",
      "parsha": "פ"
    },
    {
      "number": 25,
      "hebrew": "ויקונן ירמיהו על־יאשיהו ויאמרו כל־השרים והשרות בקינותיהם על־יאשיהו עד־היום ויתנום לחק על־ישראל והנם כתובים על־הקינות"
    },
    {
      "number": 26,
      "hebrew": "ויתר דברי יאשיהו וחסדיו ככתוב בתורת יהוה"
    },
    {
      "number": 27,
      "hebrew": "ודבריו הראשנים והאחרנים הנם כתובים על־ספר מלכי־ישראל ויהודה",
      "parsha": "פ"
    }
  ]
}