{
  "book": "II Chronicles",
  "bookHebrew": "דברי הימים ב",
  "chapter": 6,
  "verses": [
    {
      "number": 1,
      "hebrew": "אז אמר שלמה יהוה אמר לשכון בערפל"
    },
    {
      "number": 2,
      "hebrew": "ואני בניתי בית־זבל לך ומכון לשבתך עולמים"
    },
    {
      "number": 3,
      "hebrew": "ויסב המלך את־פניו ויברך את כל־קהל ישראל וכל־קהל ישראל עומד"
    },
    {
      "number": 4,
      "hebrew": "ויאמר ברוך יהוה אלהי ישראל אשר דבר בפיו את דויד אבי ובידיו מלא לאמר"
    },
    {
      "number": 5,
      "hebrew": "מן־היום אשר הוצאתי את־עמי מארץ מצרים לא־בחרתי בעיר מכל שבטי ישראל לבנות בית להיות שמי שם ולא־בחרתי באיש להיות נגיד על־עמי ישראל"
    },
    {
      "number": 6,
      "hebrew": "ואבחר בירושלם להיות שמי שם ואבחר בדויד להיות על־עמי ישראל"
    },
    {
      "number": 7,
      "hebrew": "ויהי עם־לבב דויד אבי לבנות בית לשם יהוה אלהי ישראל"
    },
    {
      "number": 8,
      "hebrew": "ויאמר יהוה אל־דויד אבי יען אשר היה עם־לבבך לבנות בית לשמי ה‍טיבות כי היה עם־לבבך"
    },
    {
      "number": 9,
      "hebrew": "רק אתה לא תבנה הבית כי בנך היוצא מחלציך הוא־יבנה הבית לשמי"
    },
    {
      "number": 10,
      "hebrew": "ויקם יהוה את־דברו אשר דבר ואקום תחת דויד אבי ואשב על־כסא ישראל כאשר דבר יהוה ואבנה הבית לשם יהוה אלהי ישראל"
    },
    {
      "number": 11,
      "hebrew": "ואשים שם את־הארון אשר־שם ברית יהוה אשר כרת עם־בני ישראל"
    },
    {
      "number": 12,
      "hebrew": "ויעמד לפני מזבח יהוה נגד כל־קהל ישראל ויפרש כפיו"
    },
    {
      "number": 13,
      "hebrew": "כי־עשה שלמה כיור נחשת ויתנהו בתוך העזרה חמש אמות ארכו וחמש אמות רחבו ואמות שלוש קומתו ויעמד עליו ויברך על־ברכיו נגד כל־קהל ישראל ויפרש כפיו השמימה",
      "parsha": "פ"
    },
    {
      "number": 14,
      "hebrew": "ויאמר יהוה אלהי ישראל אין־כמוך אלהים בשמים ובארץ שמר הברית והחסד לעבדיך ההלכים לפניך בכל־לבם",
      "parsha": "פ"
    },
    {
      "number": 15,
      "hebrew": "אשר שמרת לעבדך דויד אבי את אשר־דברת לו ותדבר בפיך ובידך מלאת כיום הזה"
    },
    {
      "number": 16,
      "hebrew": "ועתה יהוה אלהי ישראל שמר לעבדך דויד אבי את אשר דברת לו לאמר לא־יכרת לך איש מלפני יושב על־כסא ישראל רק אם־ישמרו בניך את־דרכם ללכת בתורתי כאשר הלכת לפני"
    },
    {
      "number": 17,
      "hebrew": "ועתה יהוה אלהי ישראל יאמן דברך אשר דברת לעבדך לדויד"
    },
    {
      "number": 18,
      "hebrew": "כי האמנם ישב אלהים את־האדם על־הארץ הנה שמים ושמי השמים לא יכלכלוך אף כי־הבית הזה אשר בניתי"
    },
    {
      "number": 19,
      "hebrew": "ופנית אל־תפלת עבדך ואל־תחנתו יהוה אלהי לשמע אל־הרנה ואל־התפלה אשר עבדך מתפלל לפניך"
    },
    {
      "number": 20,
      "hebrew": "להיות עיניך פתחות אל־הבית הזה יומם ולילה אל־המקום אשר אמרת לשום שמך שם לשמוע אל־התפלה אשר יתפלל עבדך אל־המקום הזה"
    },
    {
      "number": 21,
      "hebrew": "ושמעת אל־תחנוני עבדך ועמך ישראל אשר יתפללו אל־המקום הזה ואתה תשמע ממקום שבתך מן־השמים ושמעת וסלחת"
    },
    {
      "number": 22,
      "hebrew": "אם־יחטא איש לרעהו ונשא־בו אלה להאלתו ובא אלה לפני מזבחך בבית הזה"
    },
    {
      "number": 23,
      "hebrew": "ואתה תשמע מן־השמים ועשית ושפטת את־עבדיך להשיב לרשע לתת דרכו בראשו ולהצדיק צדיק לתת לו כצדקתו",
      "parsha": "ס"
    },
    {
      "number": 24,
      "hebrew": "ואם־ינגף עמך ישראל לפני אויב כי יחטאו־לך ושבו והודו את־שמך והתפללו והתחננו לפניך בבית הזה"
    },
    {
      "number": 25,
      "hebrew": "ואתה תשמע מן־השמים וסלחת לחטאת עמך ישראל והשיבותם אל־האדמה אשר־נתתה להם ולאבתיהם",
      "parsha": "פ"
    },
    {
      "number": 26,
      "hebrew": "בהעצר השמים ולא־יהיה מטר כי יחטאו־לך והתפללו אל־המקום הזה והודו את־שמך מחטאתם ישובון כי תענם"
    },
    {
      "number": 27,
      "hebrew": "ואתה תשמע השמים וסלחת לחטאת עבדיך ועמך ישראל כי תורם אל־הדרך הטובה אשר ילכו־בה ונתתה מטר על־ארצך אשר־נתתה לעמך לנחלה",
      "parsha": "ס"
    },
    {
      "number": 28,
      "hebrew": "רעב כי־יהיה בארץ דבר כי־יהיה שדפון וירקון ארבה וחסיל כי יהיה כי יצר־לו אויביו בארץ שעריו כל־נגע וכל־מחלה"
    },
    {
      "number": 29,
      "hebrew": "כל־תפלה כל־תחנה אשר יהיה לכל־האדם ולכל עמך ישראל אשר ידעו איש נגעו ומכאבו ופרש כפיו אל־הבית הזה"
    },
    {
      "number": 30,
      "hebrew": "ואתה תשמע מן־השמים מכון שבתך וסלחת ונתתה לאיש ככל־דרכיו אשר תדע את־לבבו כי אתה לבדך ידעת את־לבב בני האדם"
    },
    {
      "number": 31,
      "hebrew": "למען ייראוך ללכת בדרכיך כל־הימים אשר־הם חיים על־פני האדמה אשר נתתה לאבתינו",
      "parsha": "ס"
    },
    {
      "number": 32,
      "hebrew": "וגם אל־הנכרי אשר לא מעמך ישראל הוא ובא מארץ רחוקה למען שמך הגדול וידך החזקה וזרועך הנטויה ובאו והתפללו אל־הבית הזה"
    },
    {
      "number": 33,
      "hebrew": "ואתה תשמע מן־השמים ממכון שבתך ועשית ככל אשר־יקרא אליך הנכרי למען ידעו כל־עמי הארץ את־שמך וליראה אתך כעמך ישראל ולדעת כי־שמך נקרא על־הבית הזה אשר בניתי"
    },
    {
      "number": 34,
      "hebrew": "כי־יצא עמך למלחמה על־אויביו בדרך אשר תשלחם והתפללו אליך דרך העיר הזאת אשר בחרת בה והבית אשר־בניתי לשמך"
    },
    {
      "number": 35,
      "hebrew": "ושמעת מן־השמים את־תפלתם ואת־תחנתם ועשית משפטם"
    },
    {
      "number": 36,
      "hebrew": "כי יחטאו־לך כי אין אדם אשר לא־יחטא ואנפת בם ונתתם לפני אויב ושבום שוביהם אל־ארץ רחוקה או קרובה"
    },
    {
      "number": 37,
      "hebrew": "והשיבו אל־לבבם בארץ אשר נשבו־שם ושבו והתחננו אליך בארץ שבים לאמר חטאנו העוינו ורשענו"
    },
    {
      "number": 38,
      "hebrew": "ושבו אליך בכל־לבם ובכל־נפשם בארץ שבים אשר־שבו אתם והתפללו דרך ארצם אשר נתתה לאבותם והעיר אשר בחרת ולבית אשר־בניתי לשמך"
    },
    {
      "number": 39,
      "hebrew": "ושמעת מן־השמים ממכון שבתך את־תפלתם ואת־תחנתיהם ועשית משפטם וסלחת לעמך אשר חטאו־לך"
    },
    {
      "number": 40,
      "hebrew": "עתה אלהי יהיו־נא עיניך פתחות ואזניך קשבות לתפלת המקום הזה",
      "parsha": "ס"
    },
    {
      "number": 41,
      "hebrew": "ועתה קומה יהוה אלהים לנוחך אתה וארון עזך כהניך יהוה אלהים ילבשו תשועה וחסידיך ישמחו בטוב"
    },
    {
      "number": 42,
      "hebrew": "יהוה אלהים אל־תשב פני משיחיך זכרה לחסדי דויד עבדך",
      "parsha": "פ"
    }
  ]
}