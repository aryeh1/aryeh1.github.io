{
  "book": "II Chronicles",
  "bookHebrew": "דברי הימים ב",
  "chapter": 34,
  "verses": [
    {
      "number": 1,
      "hebrew": "בן־שמונה שנים יאשיהו במלכו ושלשים ואחת שנה מלך בירושלם"
    },
    {
      "number": 2,
      "hebrew": "ויעש הישר בעיני יהוה וילך בדרכי דויד אביו ולא־סר ימין ושמאול"
    },
    {
      "number": 3,
      "hebrew": "ובשמונה שנים למלכו והוא עודנו נער החל לדרוש לאלהי דויד אביו ובשתים עשרה שנה החל לטהר את־יהודה וירושלם מן־הבמות והאשרים והפסלים והמסכות"
    },
    {
      "number": 4,
      "hebrew": "וינתצו לפניו את מזבחות הבעלים והחמנים אשר־למעלה מעליהם גדע והאשרים והפסלים והמסכות שבר והדק ויזרק על־פני הקברים הזבחים להם"
    },
    {
      "number": 5,
      "hebrew": "ועצמות כהנים שרף על־מזבחותים [מזבחותם] ויטהר את־יהודה ואת־ירושלם"
    },
    {
      "number": 6,
      "hebrew": "ובערי מנשה ואפרים ושמעון ועד־נפתלי בהר בתיהם [בחרבתיהם] סביב"
    },
    {
      "number": 7,
      "hebrew": "וינתץ את־המזבחות ואת־האשרים והפסלים כתת להדק וכל־החמנים גדע בכל־ארץ ישראל וישב לירושלם",
      "parsha": "פ"
    },
    {
      "number": 8,
      "hebrew": "ובשנת שמונה עשרה למלכו לטהר הארץ והבית שלח את־שפן בן־אצליהו ואת־מעשיהו שר־העיר ואת יואח בן־יואחז המזכיר לחזק את־בית יהוה אלהיו"
    },
    {
      "number": 9,
      "hebrew": "ויבאו אל־חלקיהו הכהן הגדול ויתנו את־הכסף המובא בית־אלהים אשר אספו־הלוים שמרי הסף מיד מנשה ואפרים ומכל שארית ישראל ומכל־יהודה ובנימן וישבי [וישבו] ירושלם"
    },
    {
      "number": 10,
      "hebrew": "ויתנו על־יד עשה המלאכה המפקדים בבית יהוה ויתנו אתו עושי המלאכה אשר עשים בבית יהוה לבדוק ולחזק הבית"
    },
    {
      "number": 11,
      "hebrew": "ויתנו לחרשים ולבנים לקנות אבני מחצב ועצים למחברות ולקרות את־הבתים אשר השחיתו מלכי יהודה",
      "parsha": "ס"
    },
    {
      "number": 12,
      "hebrew": "והאנשים עשים באמונה במלאכה ועליהם מפקדים יחת ועבדיהו הלוים מן־בני מררי וזכריה ומשלם מן־בני הקהתים לנצח והלוים כל־מבין בכלי־שיר"
    },
    {
      "number": 13,
      "hebrew": "ועל הסבלים ומנצחים לכל עשה מלאכה לעבודה ועבודה ומהלוים סופרים ושטרים ושוערים"
    },
    {
      "number": 14,
      "hebrew": "ובהוציאם את־הכסף המובא בית יהוה מצא חלקיהו הכהן את־ספר תורת־יהוה ביד־משה"
    },
    {
      "number": 15,
      "hebrew": "ויען חלקיהו ויאמר אל־שפן הסופר ספר התורה מצאתי בבית יהוה ויתן חלקיהו את־הספר אל־שפן"
    },
    {
      "number": 16,
      "hebrew": "ויבא שפן את־הספר אל־המלך וישב עוד את־המלך דבר לאמר כל אשר־נתן ביד־עבדיך הם עשים"
    },
    {
      "number": 17,
      "hebrew": "ויתיכו את־הכסף הנמצא בבית־יהוה ויתנוהו על־יד המפקדים ועל־יד עושי המלאכה"
    },
    {
      "number": 18,
      "hebrew": "ויגד שפן הסופר למלך לאמר ספר נתן לי חלקיהו הכהן ויקרא־בו שפן לפני המלך"
    },
    {
      "number": 19,
      "hebrew": "ויהי כשמע המלך את דברי התורה ויקרע את־בגדיו"
    },
    {
      "number": 20,
      "hebrew": "ויצו המלך את־חלקיהו ואת־אחיקם בן־שפן ואת־עבדון בן־מיכה ואת שפן הסופר ואת עשיה עבד־המלך לאמר"
    },
    {
      "number": 21,
      "hebrew": "לכו דרשו את־יהוה בעדי ובעד הנשאר בישראל וביהודה על־דברי הספר אשר נמצא כי־גדולה חמת־יהוה אשר נתכה בנו על אשר לא־שמרו אבותינו את־דבר יהוה לעשות ככל־הכתוב על־הספר הזה"
    },
    {
      "number": 22,
      "hebrew": "וילך חלקיהו ואשר המלך אל־חלדה הנביאה אשת שלם בן־תוקהת [תקהת] בן־חסרה שומר הבגדים והיא יושבת בירושלם במשנה וידברו אליה כזאת"
    },
    {
      "number": 23,
      "hebrew": "ותאמר להם כה־אמר יהוה אלהי ישראל אמרו לאיש אשר־שלח אתכם אלי",
      "parsha": "ס"
    },
    {
      "number": 24,
      "hebrew": "כה אמר יהוה הנני מביא רעה על־המקום הזה ועל־יושביו את כל־האלות הכתובות על־הספר אשר קראו לפני מלך יהודה"
    },
    {
      "number": 25,
      "hebrew": "תחת אשר עזבוני ויקטירו [ויקטרו] לאלהים אחרים למען הכעיסני בכל מעשי ידיהם ותתך חמתי במקום הזה ולא תכבה"
    },
    {
      "number": 26,
      "hebrew": "ואל־מלך יהודה השלח אתכם לדרוש ביהוה כה תאמרו אליו כה־אמר יהוה אלהי ישראל הדברים אשר שמעת",
      "parsha": "ס"
    },
    {
      "number": 27,
      "hebrew": "יען רך־לבבך ותכנע מלפני אלהים בשמעך את־דבריו על־המקום הזה ועל־ישביו ותכנע לפני ותקרע את־בגדיך ותבך לפני וגם־אני שמעתי נאם־יהוה"
    },
    {
      "number": 28,
      "hebrew": "הנני אספך אל־אבתיך ונאספת אל־קברתיך בשלום ולא־תראינה עיניך בכל הרעה אשר אני מביא על־המקום הזה ועל־ישביו וישיבו את־המלך דבר",
      "parsha": "ס"
    },
    {
      "number": 29,
      "hebrew": "וישלח המלך ויאסף את־כל־זקני יהודה וירושלם"
    },
    {
      "number": 30,
      "hebrew": "ויעל המלך בית־יהוה וכל־איש יהודה וישבי ירושלם והכהנים והלוים וכל־העם מגדול ועד־קטן ויקרא באזניהם את־כל־דברי ספר הברית הנמצא בית יהוה"
    },
    {
      "number": 31,
      "hebrew": "ויעמד המלך על־עמדו ויכרת את־הברית לפני יהוה ללכת אחרי יהוה ולשמור את־מצותיו ועדותיו וחקיו בכל־לבבו ובכל־נפשו לעשות את־דברי הברית הכתובים על־הספר הזה"
    },
    {
      "number": 32,
      "hebrew": "ויעמד את כל־הנמצא בירושלם ובנימן ויעשו ישבי ירושלם כברית אלהים אלהי אבותיהם"
    },
    {
      "number": 33,
      "hebrew": "ויסר יאשיהו את־כל־התועבות מכל־הארצות אשר לבני ישראל ויעבד את כל־הנמצא בישראל לעבוד את־יהוה אלהיהם כל־ימיו לא סרו מאחרי יהוה אלהי אבותיהם",
      "parsha": "ס"
    }
  ]
}