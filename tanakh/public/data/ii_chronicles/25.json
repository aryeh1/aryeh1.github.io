{
  "book": "II Chronicles",
  "bookHebrew": "דברי הימים ב",
  "chapter": 25,
  "verses": [
    {
      "number": 1,
      "hebrew": "בן־עשרים וחמש שנה מלך אמציהו ועשרים ותשע שנה מלך בירושלם ושם אמו יהועדן מירושלים"
    },
    {
      "number": 2,
      "hebrew": "ויעש הישר בעיני יהוה רק לא בלבב שלם"
    },
    {
      "number": 3,
      "hebrew": "ויהי כאשר חזקה הממלכה עליו ויהרג את־עבדיו המכים את־המלך אביו"
    },
    {
      "number": 4,
      "hebrew": "ואת־בניהם לא המית כי ככתוב בתורה בספר משה אשר־צוה יהוה לאמר לא־ימותו אבות על־בנים ובנים לא־ימותו על־אבות כי איש בחטאו ימותו"
    },
    {
      "number": 5,
      "hebrew": "ויקבץ אמציהו את־יהודה ויעמידם לבית־אבות לשרי האלפים ולשרי המאות לכל־יהודה ובנימן ויפקדם למבן עשרים שנה ומעלה וימצאם שלש־מאות אלף בחור יוצא צבא אחז רמח וצנה"
    },
    {
      "number": 6,
      "hebrew": "וישכר מישראל מאה אלף גבור חיל במאה ככר־כסף"
    },
    {
      "number": 7,
      "hebrew": "ואיש האלהים בא אליו לאמר המלך אל־יבא עמך צבא ישראל כי אין יהוה עם־ישראל כל בני אפרים"
    },
    {
      "number": 8,
      "hebrew": "כי אם־בא אתה עשה חזק למלחמה יכשילך האלהים לפני אויב כי יש־כח באלהים לעזור ולהכשיל"
    },
    {
      "number": 9,
      "hebrew": "ויאמר אמציהו לאיש האלהים ומה־לעשות למאת הככר אשר נתתי לגדוד ישראל ויאמר איש האלהים יש ליהוה לתת לך הרבה מזה"
    },
    {
      "number": 10,
      "hebrew": "ויבדילם אמציהו להגדוד אשר־בא אליו מאפרים ללכת למקומם ויחר אפם מאד ביהודה וישובו למקומם בחרי־אף",
      "parsha": "ס"
    },
    {
      "number": 11,
      "hebrew": "ואמציהו התחזק וינהג את־עמו וילך גיא המלח ויך את־בני־שעיר עשרת אלפים"
    },
    {
      "number": 12,
      "hebrew": "ועשרת אלפים חיים שבו בני יהודה ויביאום לראש הסלע וישליכום מראש־הסלע וכלם נבקעו"
    },
    {
      "number": 13,
      "hebrew": "ובני הגדוד אשר השיב אמציהו מלכת עמו למלחמה ויפשטו בערי יהודה משמרון ועד־בית חורון ויכו מהם שלשת אלפים ויבזו בזה רבה",
      "parsha": "פ"
    },
    {
      "number": 14,
      "hebrew": "ויהי אחרי בוא אמציהו מהכות את־אדומים ויבא את־אלהי בני שעיר ויעמידם לו לאלהים ולפניהם ישתחוה ולהם יקטר"
    },
    {
      "number": 15,
      "hebrew": "ויחר־אף יהוה באמציהו וישלח אליו נביא ויאמר לו למה דרשת את־אלהי העם אשר לא־הצילו את־עמם מידך"
    },
    {
      "number": 16,
      "hebrew": "ויהי בדברו אליו ויאמר לו הליועץ למלך נתנוך חדל־לך למה יכוך ויחדל הנביא ויאמר ידעתי כי־יעץ אלהים להשחיתך כי־עשית זאת ולא שמעת לעצתי",
      "parsha": "פ"
    },
    {
      "number": 17,
      "hebrew": "ויועץ אמציהו מלך יהודה וישלח אל־יואש בן־יהואחז בן־יהוא מלך ישראל לאמר לך [לכה] נתראה פנים"
    },
    {
      "number": 18,
      "hebrew": "וישלח יואש מלך־ישראל אל־אמציהו מלך־יהודה לאמר החוח אשר בלבנון שלח אל־הארז אשר בלבנון לאמר תנה־את־בתך לבני לאשה ותעבר חית השדה אשר בלבנון ותרמס את־החוח"
    },
    {
      "number": 19,
      "hebrew": "אמרת הנה הכית את־אדום ונשאך לבך להכביד עתה שבה בביתך למה תתגרה ברעה ונפלת אתה ויהודה עמך"
    },
    {
      "number": 20,
      "hebrew": "ולא־שמע אמציהו כי מהאלהים היא למען תתם ביד כי דרשו את אלהי אדום"
    },
    {
      "number": 21,
      "hebrew": "ויעל יואש מלך־ישראל ויתראו פנים הוא ואמציהו מלך־יהודה בבית שמש אשר ליהודה"
    },
    {
      "number": 22,
      "hebrew": "וינגף יהודה לפני ישראל וינסו איש לאהליו"
    },
    {
      "number": 23,
      "hebrew": "ואת אמציהו מלך־יהודה בן־יואש בן־יהואחז תפש יואש מלך־ישראל בבית שמש ויביאהו ירושלם ויפרץ בחומת ירושלם משער אפרים עד־שער הפונה ארבע מאות אמה"
    },
    {
      "number": 24,
      "hebrew": "וכל־הזהב והכסף ואת כל־הכלים הנמצאים בבית־האלהים עם־עבד אדום ואת־אצרות בית המלך ואת בני התערבות וישב שמרון",
      "parsha": "פ"
    },
    {
      "number": 25,
      "hebrew": "ויחי אמציהו בן־יואש מלך יהודה אחרי מות יואש בן־יהואחז מלך ישראל חמש עשרה שנה"
    },
    {
      "number": 26,
      "hebrew": "ויתר דברי אמציהו הראשנים והאחרונים הלא הנם כתובים על־ספר מלכי־יהודה וישראל"
    },
    {
      "number": 27,
      "hebrew": "ומעת אשר־סר אמציהו מאחרי יהוה ויקשרו עליו קשר בירושלם וינס לכישה וישלחו אחריו לכישה וימיתהו שם"
    },
    {
      "number": 28,
      "hebrew": "וישאהו על־הסוסים ויקברו אתו עם־אבתיו בעיר יהודה"
    }
  ]
}