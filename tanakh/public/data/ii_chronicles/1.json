{
  "book": "II Chronicles",
  "bookHebrew": "דברי הימים ב",
  "chapter": 1,
  "verses": [
    {
      "number": 1,
      "hebrew": "ויתחזק שלמה בן־דויד על־מלכותו ויהוה אלהיו עמו ויגדלהו למעלה"
    },
    {
      "number": 2,
      "hebrew": "ויאמר שלמה לכל־ישראל לשרי האלפים והמאות ולשפטים ולכל נשיא לכל־ישראל ראשי האבות"
    },
    {
      "number": 3,
      "hebrew": "וילכו שלמה וכל־הקהל עמו לבמה אשר בגבעון כי־שם היה אהל מועד האלהים אשר עשה משה עבד־יהוה במדבר"
    },
    {
      "number": 4,
      "hebrew": "אבל ארון האלהים העלה דויד מקרית יערים בהכין לו דויד כי נטה־לו אהל בירושלם"
    },
    {
      "number": 5,
      "hebrew": "ומזבח הנחשת אשר עשה בצלאל בן־אורי בן־חור שם לפני משכן יהוה וידרשהו שלמה והקהל"
    },
    {
      "number": 6,
      "hebrew": "ויעל שלמה שם על־מזבח הנחשת לפני יהוה אשר לאהל מועד ויעל עליו עלות אלף"
    },
    {
      "number": 7,
      "hebrew": "בלילה ההוא נראה אלהים לשלמה ויאמר לו שאל מה אתן־לך"
    },
    {
      "number": 8,
      "hebrew": "ויאמר שלמה לאלהים אתה עשית עם־דויד אבי חסד גדול והמלכתני תחתיו"
    },
    {
      "number": 9,
      "hebrew": "עתה יהוה אלהים יאמן דברך עם דויד אבי כי אתה המלכתני על־עם רב כעפר הארץ"
    },
    {
      "number": 10,
      "hebrew": "עתה חכמה ומדע תן־לי ואצאה לפני העם־הזה ואבואה כי־מי ישפט את־עמך הזה הגדול",
      "parsha": "ס"
    },
    {
      "number": 11,
      "hebrew": "ויאמר־אלהים לשלמה יען אשר היתה זאת עם־לבבך ולא־שאלת עשר נכסים וכבוד ואת נפש שנאיך וגם־ימים רבים לא שאלת ותשאל־לך חכמה ומדע אשר תשפוט את־עמי אשר המלכתיך עליו"
    },
    {
      "number": 12,
      "hebrew": "החכמה והמדע נתון לך ועשר ונכסים וכבוד אתן־לך אשר לא־היה כן למלכים אשר לפניך ואחריך לא יהיה־כן"
    },
    {
      "number": 13,
      "hebrew": "ויבא שלמה לבמה אשר־בגבעון ירושלם מלפני אהל מועד וימלך על־ישראל",
      "parsha": "פ"
    },
    {
      "number": 14,
      "hebrew": "ויאסף שלמה רכב ופרשים ויהי־לו אלף וארבע־מאות רכב ושנים־עשר אלף פרשים ויניחם בערי הרכב ועם־המלך בירושלם"
    },
    {
      "number": 15,
      "hebrew": "ויתן המלך את־הכסף ואת־הזהב בירושלם כאבנים ואת הארזים נתן כשקמים אשר־בשפלה לרב"
    },
    {
      "number": 16,
      "hebrew": "ומוצא הסוסים אשר לשלמה ממצרים ומקוא סחרי המלך מקוא יקחו במחיר"
    },
    {
      "number": 17,
      "hebrew": "ויעלו ויוציאו ממצרים מרכבה בשש מאות כסף וסוס בחמשים ומאה וכן לכל־מלכי החתים ומלכי ארם בידם יוציאו"
    },
    {
      "number": 18,
      "hebrew": "ויאמר שלמה לבנות בית לשם יהוה ובית למלכותו"
    }
  ]
}