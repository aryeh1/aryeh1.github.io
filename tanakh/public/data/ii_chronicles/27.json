{
  "book": "II Chronicles",
  "bookHebrew": "דברי הימים ב",
  "chapter": 27,
  "verses": [
    {
      "number": 1,
      "hebrew": "בן־עשרים וחמש שנה יותם במלכו ושש־עשרה שנה מלך בירושלם ושם אמו ירושה בת־צדוק"
    },
    {
      "number": 2,
      "hebrew": "ויעש הישר בעיני יהוה ככל אשר־עשה עזיהו אביו רק לא־בא אל־היכל יהוה ועוד העם משחיתים"
    },
    {
      "number": 3,
      "hebrew": "הוא בנה את־שער בית־יהוה העליון ובחומת העפל בנה לרב"
    },
    {
      "number": 4,
      "hebrew": "וערים בנה בהר־יהודה ובחרשים בנה בירניות ומגדלים"
    },
    {
      "number": 5,
      "hebrew": "והוא נלחם עם־מלך בני־עמון ויחזק עליהם ויתנו־לו בני־עמון בשנה ההיא מאה ככר־כסף ועשרת אלפים כרים חטים ושעורים עשרת אלפים זאת השיבו לו בני עמון ובשנה השנית והשלשית"
    },
    {
      "number": 6,
      "hebrew": "ויתחזק יותם כי הכין דרכיו לפני יהוה אלהיו"
    },
    {
      "number": 7,
      "hebrew": "ויתר דברי יותם וכל־מלחמתיו ודרכיו הנם כתובים על־ספר מלכי־ישראל ויהודה"
    },
    {
      "number": 8,
      "hebrew": "בן־עשרים וחמש שנה היה במלכו ושש־עשרה שנה מלך בירושלם"
    },
    {
      "number": 9,
      "hebrew": "וישכב יותם עם־אבתיו ויקברו אתו בעיר דויד וימלך אחז בנו תחתיו",
      "parsha": "פ"
    }
  ]
}