{
  "book": "II Chronicles",
  "bookHebrew": "דברי הימים ב",
  "chapter": 4,
  "verses": [
    {
      "number": 1,
      "hebrew": "ויעש מזבח נחשת עשרים אמה ארכו ועשרים אמה רחבו ועשר אמות קומתו",
      "parsha": "ס"
    },
    {
      "number": 2,
      "hebrew": "ויעש את־הים מוצק עשר באמה משפתו אל־שפתו עגול סביב וחמש באמה קומתו וקו שלשים באמה יסב אתו סביב"
    },
    {
      "number": 3,
      "hebrew": "ודמות בקרים תחת לו סביב סביב סובבים אתו עשר באמה מקיפים את־הים סביב שנים טורים הבקר יצוקים במצקתו"
    },
    {
      "number": 4,
      "hebrew": "עומד על־שנים עשר בקר שלשה פנים צפונה ושלושה פנים ימה ושלשה פנים נגבה ושלשה פנים מזרחה והים עליהם מלמעלה וכל־אחריהם ביתה"
    },
    {
      "number": 5,
      "hebrew": "ועביו טפח ושפתו כמעשה שפת־כוס פרח שושנה מחזיק בתים שלשת אלפים יכיל",
      "parsha": "ס"
    },
    {
      "number": 6,
      "hebrew": "ויעש כיורים עשרה ויתן חמשה מימין וחמשה משמאול לרחצה בהם את־מעשה העולה ידיחו בם והים לרחצה לכהנים בו",
      "parsha": "ס"
    },
    {
      "number": 7,
      "hebrew": "ויעש את־מנרות הזהב עשר כמשפטם ויתן בהיכל חמש מימין וחמש משמאול",
      "parsha": "ס"
    },
    {
      "number": 8,
      "hebrew": "ויעש שלחנות עשרה וינח בהיכל חמשה מימין וחמשה משמאול ויעש מזרקי זהב מאה",
      "parsha": "ס"
    },
    {
      "number": 9,
      "hebrew": "ויעש חצר הכהנים והעזרה הגדולה ודלתות לעזרה ודלתותיהם צפה נחשת"
    },
    {
      "number": 10,
      "hebrew": "ואת־הים נתן מכתף הימנית קדמה ממול נגבה"
    },
    {
      "number": 11,
      "hebrew": "ויעש חורם את־הסירות ואת־היעים ואת־המזרקות ויכל חירם [חורם] לעשות את־המלאכה אשר עשה למלך שלמה בבית האלהים"
    },
    {
      "number": 12,
      "hebrew": "עמודים שנים והגלות והכתרות על־ראש העמודים שתים והשבכות שתים לכסות את־שתי גלות הכתרות אשר על־ראש העמודים"
    },
    {
      "number": 13,
      "hebrew": "ואת־הרמונים ארבע מאות לשתי השבכות שנים טורים רמונים לשבכה האחת לכסות את־שתי גלות הכתרות אשר על־פני העמודים"
    },
    {
      "number": 14,
      "hebrew": "ואת־המכנות עשה ואת־הכירות עשה על־המכנות"
    },
    {
      "number": 15,
      "hebrew": "את־הים אחד ואת־הבקר שנים־עשר תחתיו"
    },
    {
      "number": 16,
      "hebrew": "ואת־הסירות ואת־היעים ואת־המזלגות ואת־כל־כליהם עשה חורם אביו למלך שלמה לבית יהוה נחשת מרוק"
    },
    {
      "number": 17,
      "hebrew": "בככר הירדן יצקם המלך בעבי האדמה בין סכות ובין צרדתה"
    },
    {
      "number": 18,
      "hebrew": "ויעש שלמה כל־הכלים האלה לרב מאד כי לא נחקר משקל הנחשת",
      "parsha": "ס"
    },
    {
      "number": 19,
      "hebrew": "ויעש שלמה את כל־הכלים אשר בית האלהים ואת מזבח הזהב ואת־השלחנות ועליהם לחם הפנים"
    },
    {
      "number": 20,
      "hebrew": "ואת־המנרות ונרתיהם לבערם כמשפט לפני הדביר זהב סגור"
    },
    {
      "number": 21,
      "hebrew": "והפרח והנרות והמלקחים זהב הוא מכלות זהב"
    },
    {
      "number": 22,
      "hebrew": "והמזמרות והמזרקות והכפות והמחתות זהב סגור ופתח הבית דלתותיו הפנימיות לקדש הקדשים ודלתי הבית להיכל זהב"
    }
  ]
}