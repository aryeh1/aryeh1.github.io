{
  "book": "II Chronicles",
  "bookHebrew": "דברי הימים ב",
  "chapter": 29,
  "verses": [
    {
      "number": 1,
      "hebrew": "יחזקיהו מלך בן־עשרים וחמש שנה ועשרים ותשע שנה מלך בירושלם ושם אמו אביה בת־זכריהו"
    },
    {
      "number": 2,
      "hebrew": "ויעש הישר בעיני יהוה ככל אשר־עשה דויד אביו"
    },
    {
      "number": 3,
      "hebrew": "הוא בשנה הראשונה למלכו בחדש הראשון פתח את־דלתות בית־יהוה ויחזקם"
    },
    {
      "number": 4,
      "hebrew": "ויבא את־הכהנים ואת־הלוים ויאספם לרחוב המזרח"
    },
    {
      "number": 5,
      "hebrew": "ויאמר להם שמעוני הלוים עתה התקדשו וקדשו את־בית יהוה אלהי אבתיכם והוציאו את־הנדה מן־הקדש"
    },
    {
      "number": 6,
      "hebrew": "כי־מעלו אבתינו ועשו הרע בעיני יהוה־אלהינו ויעזבהו ויסבו פניהם ממשכן יהוה ויתנו־ערף"
    },
    {
      "number": 7,
      "hebrew": "גם סגרו דלתות האולם ויכבו את־הנרות וקטרת לא הקטירו ועלה לא־העלו בקדש לאלהי ישראל"
    },
    {
      "number": 8,
      "hebrew": "ויהי קצף יהוה על־יהודה וירושלם ויתנם לזועה [לזעוה] לשמה ולשרקה כאשר אתם ראים בעיניכם"
    },
    {
      "number": 9,
      "hebrew": "והנה נפלו אבותינו בחרב ובנינו ובנותינו ונשינו בשבי על־זאת"
    },
    {
      "number": 10,
      "hebrew": "עתה עם־לבבי לכרות ברית ליהוה אלהי ישראל וישב ממנו חרון אפו"
    },
    {
      "number": 11,
      "hebrew": "בני עתה אל־תשלו כי־בכם בחר יהוה לעמד לפניו לשרתו ולהיות לו משרתים ומקטרים",
      "parsha": "פ"
    },
    {
      "number": 12,
      "hebrew": "ויקמו הלוים מחת בן־עמשי ויואל בן־עזריהו מן־בני הקהתי ומן־בני מררי קיש בן־עבדי ועזריהו בן־יהללאל ומן־הגרשני יואח בן־זמה ועדן בן־יואח",
      "parsha": "ס"
    },
    {
      "number": 13,
      "hebrew": "ומן־בני אליצפן שמרי ויעואל [ויעיאל] ומן־בני אסף זכריהו ומתניהו",
      "parsha": "ס"
    },
    {
      "number": 14,
      "hebrew": "ומן־בני הימן יחואל [יחיאל] ושמעי ומן־בני ידותון שמעיה ועזיאל",
      "parsha": "ס"
    },
    {
      "number": 15,
      "hebrew": "ויאספו את־אחיהם ויתקדשו ויבאו כמצות־המלך בדברי יהוה לטהר בית יהוה"
    },
    {
      "number": 16,
      "hebrew": "ויבאו הכהנים לפנימה בית־יהוה לטהר ויוציאו את כל־הטמאה אשר מצאו בהיכל יהוה לחצר בית יהוה ויקבלו הלוים להוציא לנחל־קדרון חוצה"
    },
    {
      "number": 17,
      "hebrew": "ויחלו באחד לחדש הראשון לקדש וביום שמונה לחדש באו לאולם יהוה ויקדשו את־בית־יהוה לימים שמונה וביום ששה עשר לחדש הראשון כלו",
      "parsha": "ס"
    },
    {
      "number": 18,
      "hebrew": "ויבואו פנימה אל־חזקיהו המלך ויאמרו טהרנו את־כל־בית יהוה את־מזבח העולה ואת־כל־כליו ואת־שלחן המערכת ואת־כל־כליו"
    },
    {
      "number": 19,
      "hebrew": "ואת כל־הכלים אשר הזניח המלך אחז במלכותו במעלו הכנו והקדשנו והנם לפני מזבח יהוה",
      "parsha": "ס"
    },
    {
      "number": 20,
      "hebrew": "וישכם יחזקיהו המלך ויאסף את שרי העיר ויעל בית יהוה"
    },
    {
      "number": 21,
      "hebrew": "ויביאו פרים־שבעה ואילים שבעה וכבשים שבעה וצפירי עזים שבעה לחטאת על־הממלכה ועל־המקדש ועל־יהודה ויאמר לבני אהרן הכהנים להעלות על־מזבח יהוה"
    },
    {
      "number": 22,
      "hebrew": "וישחטו הבקר ויקבלו הכהנים את־הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה"
    },
    {
      "number": 23,
      "hebrew": "ויגישו את־שעירי החטאת לפני המלך והקהל ויסמכו ידיהם עליהם"
    },
    {
      "number": 24,
      "hebrew": "וישחטום הכהנים ויחטאו את־דמם המזבחה לכפר על־כל־ישראל כי לכל־ישראל אמר המלך העולה והחטאת"
    },
    {
      "number": 25,
      "hebrew": "ויעמד את־הלוים בית יהוה במצלתים בנבלים ובכנרות במצות דויד וגד חזה־המלך ונתן הנביא כי ביד־יהוה המצוה ביד־נביאיו"
    },
    {
      "number": 26,
      "hebrew": "ויעמדו הלוים בכלי דויד והכהנים בחצצרות",
      "parsha": "פ"
    },
    {
      "number": 27,
      "hebrew": "ויאמר חזקיהו להעלות העלה להמזבח ובעת החל העולה החל שיר־יהוה והחצצרות ועל־ידי כלי דויד מלך־ישראל"
    },
    {
      "number": 28,
      "hebrew": "וכל־הקהל משתחוים והשיר משורר והחצצרות מחצצרים [מחצרים] הכל עד לכלות העלה"
    },
    {
      "number": 29,
      "hebrew": "וככלות להעלות כרעו המלך וכל־הנמצאים אתו וישתחוו"
    },
    {
      "number": 30,
      "hebrew": "ויאמר יחזקיהו המלך והשרים ללוים להלל ליהוה בדברי דויד ואסף החזה ויהללו עד־לשמחה ויקדו וישתחוו",
      "parsha": "פ"
    },
    {
      "number": 31,
      "hebrew": "ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה ויביאו הקהל זבחים ותודות וכל־נדיב לב עלות"
    },
    {
      "number": 32,
      "hebrew": "ויהי מספר העלה אשר הביאו הקהל בקר שבעים אילים מאה כבשים מאתים לעלה ליהוה כל־אלה"
    },
    {
      "number": 33,
      "hebrew": "והקדשים בקר שש מאות וצאן שלשת אלפים"
    },
    {
      "number": 34,
      "hebrew": "רק הכהנים היו למעט ולא יכלו להפשיט את־כל־העלות ויחזקום אחיהם הלוים עד־כלות המלאכה ועד יתקדשו הכהנים כי הלוים ישרי לבב להתקדש מהכהנים"
    },
    {
      "number": 35,
      "hebrew": "וגם־עלה לרב בחלבי השלמים ובנסכים לעלה ותכון עבודת בית־יהוה"
    },
    {
      "number": 36,
      "hebrew": "וישמח יחזקיהו וכל־העם על ההכין האלהים לעם כי בפתאם היה הדבר",
      "parsha": "פ"
    }
  ]
}