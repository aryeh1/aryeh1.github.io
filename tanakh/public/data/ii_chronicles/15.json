{
  "book": "II Chronicles",
  "bookHebrew": "דברי הימים ב",
  "chapter": 15,
  "verses": [
    {
      "number": 1,
      "hebrew": "ועזריהו בן־עודד היתה עליו רוח אלהים"
    },
    {
      "number": 2,
      "hebrew": "ויצא לפני אסא ויאמר לו שמעוני אסא וכל־יהודה ובנימן יהוה עמכם בהיותכם עמו ואם־תדרשהו ימצא לכם ואם־תעזבהו יעזב אתכם"
    },
    {
      "number": 3,
      "hebrew": "וימים רבים לישראל ללא אלהי אמת וללא כהן מורה וללא תורה"
    },
    {
      "number": 4,
      "hebrew": "וישב בצר־לו על־יהוה אלהי ישראל ויבקשהו וימצא להם"
    },
    {
      "number": 5,
      "hebrew": "ובעתים ההם אין שלום ליוצא ולבא כי מהומת רבות על כל־יושבי הארצות"
    },
    {
      "number": 6,
      "hebrew": "וכתתו גוי־בגוי ועיר בעיר כי־אלהים הממם בכל־צרה"
    },
    {
      "number": 7,
      "hebrew": "ואתם חזקו ואל־ירפו ידיכם כי יש שכר לפעלתכם"
    },
    {
      "number": 8,
      "hebrew": "וכשמע אסא הדברים האלה והנבואה עדד הנביא התחזק ויעבר השקוצים מכל־ארץ יהודה ובנימן ומן־הערים אשר לכד מהר אפרים ויחדש את־מזבח יהוה אשר לפני אולם יהוה"
    },
    {
      "number": 9,
      "hebrew": "ויקבץ את־כל־יהודה ובנימן והגרים עמהם מאפרים ומנשה ומשמעון כי־נפלו עליו מישראל לרב בראתם כי־יהוה אלהיו עמו"
    },
    {
      "number": 10,
      "hebrew": "ויקבצו ירושלם בחדש השלישי לשנת חמש־עשרה למלכות אסא"
    },
    {
      "number": 11,
      "hebrew": "ויזבחו ליהוה ביום ההוא מן־השלל הביאו בקר שבע מאות וצאן שבעת אלפים"
    },
    {
      "number": 12,
      "hebrew": "ויבאו בברית לדרוש את־יהוה אלהי אבותיהם בכל־לבבם ובכל־נפשם"
    },
    {
      "number": 13,
      "hebrew": "וכל אשר לא־ידרש ליהוה אלהי־ישראל יומת למן־קטן ועד־גדול למאיש ועד־אשה"
    },
    {
      "number": 14,
      "hebrew": "וישבעו ליהוה בקול גדול ובתרועה ובחצצרות ובשופרות"
    },
    {
      "number": 15,
      "hebrew": "וישמחו כל־יהודה על־השבועה כי בכל־לבבם נשבעו ובכל־רצונם בקשהו וימצא להם וינח יהוה להם מסביב"
    },
    {
      "number": 16,
      "hebrew": "וגם־מעכה אם אסא המלך הסירה מגבירה אשר־עשתה לאשרה מפלצת ויכרת אסא את־מפלצתה וידק וישרף בנחל קדרון"
    },
    {
      "number": 17,
      "hebrew": "והבמות לא־סרו מישראל רק לבב־אסא היה שלם כל־ימיו"
    },
    {
      "number": 18,
      "hebrew": "ויבא את־קדשי אביו וקדשיו בית האלהים כסף וזהב וכלים"
    },
    {
      "number": 19,
      "hebrew": "ומלחמה לא היתה עד שנת־שלשים וחמש למלכות אסא"
    }
  ]
}