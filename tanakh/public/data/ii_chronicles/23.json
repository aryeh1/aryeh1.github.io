{
  "book": "II Chronicles",
  "bookHebrew": "דברי הימים ב",
  "chapter": 23,
  "verses": [
    {
      "number": 1,
      "hebrew": "ובשנה השבעית התחזק יהוידע ויקח את־שרי המאות לעזריהו בן־ירחם ולישמעאל בן־יהוחנן ולעזריהו בן־עובד ואת־מעשיהו בן־עדיהו ואת־אלישפט בן־זכרי עמו בברית"
    },
    {
      "number": 2,
      "hebrew": "ויסבו ביהודה ויקבצו את־הלוים מכל־ערי יהודה וראשי האבות לישראל ויבאו אל־ירושלם"
    },
    {
      "number": 3,
      "hebrew": "ויכרת כל־הקהל ברית בבית האלהים עם־המלך ויאמר להם הנה בן־המלך ימלך כאשר דבר יהוה על־בני דויד"
    },
    {
      "number": 4,
      "hebrew": "זה הדבר אשר תעשו השלשית מכם באי השבת לכהנים וללוים לשערי הספים"
    },
    {
      "number": 5,
      "hebrew": "והשלשית בבית המלך והשלשית בשער היסוד וכל־העם בחצרות בית יהוה"
    },
    {
      "number": 6,
      "hebrew": "ואל־יבוא בית־יהוה כי אם־הכהנים והמשרתים ללוים המה יבאו כי־קדש המה וכל־העם ישמרו משמרת יהוה"
    },
    {
      "number": 7,
      "hebrew": "והקיפו הלוים את־המלך סביב איש וכליו בידו והבא אל־הבית יומת והיו את־המלך בבאו ובצאתו"
    },
    {
      "number": 8,
      "hebrew": "ויעשו הלוים וכל־יהודה ככל אשר־צוה יהוידע הכהן ויקחו איש את־אנשיו באי השבת עם יוצאי השבת כי לא פטר יהוידע הכהן את־המחלקות"
    },
    {
      "number": 9,
      "hebrew": "ויתן יהוידע הכהן לשרי המאות את־החניתים ואת־המגנות ואת־השלטים אשר למלך דויד אשר בית האלהים"
    },
    {
      "number": 10,
      "hebrew": "ויעמד את־כל־העם ואיש שלחו בידו מכתף הבית הימנית עד־כתף הבית השמאלית למזבח ולבית על־המלך סביב"
    },
    {
      "number": 11,
      "hebrew": "ויוציאו את־בן־המלך ויתנו עליו את־הנזר ואת־העדות וימליכו אתו וימשחהו יהוידע ובניו ויאמרו יחי המלך",
      "parsha": "ס"
    },
    {
      "number": 12,
      "hebrew": "ותשמע עתליהו את־קול העם הרצים והמהללים את־המלך ותבוא אל־העם בית יהוה"
    },
    {
      "number": 13,
      "hebrew": "ותרא והנה המלך עומד על־עמודו במבוא והשרים והחצצרות על־המלך וכל־עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את־בגדיה ותאמר קשר קשר",
      "parsha": "ס"
    },
    {
      "number": 14,
      "hebrew": "ויוצא יהוידע הכהן את־שרי המאות פקודי החיל ויאמר אלהם הוציאוה אל־מבית השדרות והבא אחריה יומת בחרב כי אמר הכהן לא תמיתוה בית יהוה"
    },
    {
      "number": 15,
      "hebrew": "וישימו לה ידים ותבוא אל־מבוא שער־הסוסים בית המלך וימיתוה שם",
      "parsha": "פ"
    },
    {
      "number": 16,
      "hebrew": "ויכרת יהוידע ברית בינו ובין כל־העם ובין המלך להיות לעם ליהוה"
    },
    {
      "number": 17,
      "hebrew": "ויבאו כל־העם בית־הבעל ויתצהו ואת־מזבחתיו ואת־צלמיו שברו ואת מתן כהן הבעל הרגו לפני המזבחות"
    },
    {
      "number": 18,
      "hebrew": "וישם יהוידע פקדת בית יהוה ביד הכהנים הלוים אשר חלק דויד על־בית יהוה להעלות עלות יהוה ככתוב בתורת משה בשמחה ובשיר על ידי דויד"
    },
    {
      "number": 19,
      "hebrew": "ויעמד השוערים על־שערי בית יהוה ולא־יבא טמא לכל־דבר"
    },
    {
      "number": 20,
      "hebrew": "ויקח את־שרי המאות ואת־האדירים ואת־המושלים בעם ואת כל־עם הארץ ויורד את־המלך מבית יהוה ויבאו בתוך־שער העליון בית המלך ויושיבו את־המלך על כסא הממלכה"
    },
    {
      "number": 21,
      "hebrew": "וישמחו כל־עם־הארץ והעיר שקטה ואת־עתליהו המיתו בחרב"
    }
  ]
}