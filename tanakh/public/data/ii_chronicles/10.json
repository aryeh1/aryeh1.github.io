{
  "book": "II Chronicles",
  "bookHebrew": "דברי הימים ב",
  "chapter": 10,
  "verses": [
    {
      "number": 1,
      "hebrew": "וילך רחבעם שכמה כי שכם באו כל־ישראל להמליך אתו"
    },
    {
      "number": 2,
      "hebrew": "ויהי כשמע ירבעם בן־נבט והוא במצרים אשר ברח מפני שלמה המלך וישב ירבעם ממצרים"
    },
    {
      "number": 3,
      "hebrew": "וישלחו ויקראו־לו ויבא ירבעם וכל־ישראל וידברו אל־רחבעם לאמר"
    },
    {
      "number": 4,
      "hebrew": "אביך הקשה את־עלנו ועתה הקל מעבדת אביך הקשה ומעלו הכבד אשר־נתן עלינו ונעבדך"
    },
    {
      "number": 5,
      "hebrew": "ויאמר אלהם עוד שלשת ימים ושובו אלי וילך העם"
    },
    {
      "number": 6,
      "hebrew": "ויועץ המלך רחבעם את־הזקנים אשר־היו עמדים לפני שלמה אביו בהיתו חי לאמר איך אתם נועצים להשיב לעם־הזה דבר"
    },
    {
      "number": 7,
      "hebrew": "וידברו אליו לאמר אם־תהיה לטוב להעם הזה ורציתם ודברת אלהם דברים טובים והיו לך עבדים כל־הימים"
    },
    {
      "number": 8,
      "hebrew": "ויעזב את־עצת הזקנים אשר יעצהו ויועץ את־הילדים אשר גדלו אתו העמדים לפניו"
    },
    {
      "number": 9,
      "hebrew": "ויאמר אלהם מה אתם נועצים ונשיב דבר את־העם הזה אשר דברו אלי לאמר הקל מן־העל אשר־נתן אביך עלינו"
    },
    {
      "number": 10,
      "hebrew": "וידברו אתו הילדים אשר גדלו אתו לאמר כה־תאמר לעם אשר־דברו אליך לאמר אביך הכביד את־עלנו ואתה הקל מעלינו כה תאמר אלהם קטני עבה ממתני אבי"
    },
    {
      "number": 11,
      "hebrew": "ועתה אבי העמיס עליכם על כבד ואני אסיף על־עלכם אבי יסר אתכם בשוטים ואני בעקרבים"
    },
    {
      "number": 12,
      "hebrew": "ויבא ירבעם וכל־העם אל־רחבעם ביום השלשי כאשר דבר המלך לאמר שובו אלי ביום השלשי"
    },
    {
      "number": 13,
      "hebrew": "ויענם המלך קשה ויעזב המלך רחבעם את עצת הזקנים"
    },
    {
      "number": 14,
      "hebrew": "וידבר אלהם כעצת הילדים לאמר אכביד את־עלכם ואני אסיף עליו אבי יסר אתכם בשוטים ואני בעקרבים"
    },
    {
      "number": 15,
      "hebrew": "ולא־שמע המלך אל־העם כי־היתה נסבה מעם האלהים למען הקים יהוה את־דברו אשר דבר ביד אחיהו השלוני אל־ירבעם בן־נבט"
    },
    {
      "number": 16,
      "hebrew": "וכל־ישראל כי לא־שמע המלך להם וישיבו העם את־המלך לאמר מה־לנו חלק בדויד ולא־נחלה בבן־ישי איש לאהליך ישראל עתה ראה ביתך דויד וילך כל־ישראל לאהליו"
    },
    {
      "number": 17,
      "hebrew": "ובני ישראל הישבים בערי יהודה וימלך עליהם רחבעם"
    },
    {
      "number": 18,
      "hebrew": "וישלח המלך רחבעם את־הדרם אשר על־המס וירגמו־בו בני־ישראל אבן וימת והמלך רחבעם התאמץ לעלות במרכבה לנוס ירושלם"
    },
    {
      "number": 19,
      "hebrew": "ויפשעו ישראל בבית דויד עד היום הזה"
    }
  ]
}