{
  "book": "II Chronicles",
  "bookHebrew": "דברי הימים ב",
  "chapter": 12,
  "verses": [
    {
      "number": 1,
      "hebrew": "ויהי כהכין מלכות רחבעם וכחזקתו עזב את־תורת יהוה וכל־ישראל עמו",
      "parsha": "פ"
    },
    {
      "number": 2,
      "hebrew": "ויהי בשנה החמישית למלך רחבעם עלה שישק מלך־מצרים על־ירושלם כי מעלו ביהוה"
    },
    {
      "number": 3,
      "hebrew": "באלף ומאתים רכב ובששים אלף פרשים ואין מספר לעם אשר־באו עמו ממצרים לובים סכיים וכושים"
    },
    {
      "number": 4,
      "hebrew": "וילכד את־ערי המצרות אשר ליהודה ויבא עד־ירושלם",
      "parsha": "ס"
    },
    {
      "number": 5,
      "hebrew": "ושמעיה הנביא בא אל־רחבעם ושרי יהודה אשר־נאספו אל־ירושלם מפני שישק ויאמר להם כה־אמר יהוה אתם עזבתם אתי ואף־אני עזבתי אתכם ביד־שישק"
    },
    {
      "number": 6,
      "hebrew": "ויכנעו שרי־ישראל והמלך ויאמרו צדיק יהוה"
    },
    {
      "number": 7,
      "hebrew": "ובראות יהוה כי נכנעו היה דבר־יהוה אל־שמעיה לאמר נכנעו לא אשחיתם ונתתי להם כמעט לפליטה ולא־תתך חמתי בירושלם ביד־שישק"
    },
    {
      "number": 8,
      "hebrew": "כי יהיו־לו לעבדים וידעו עבודתי ועבודת ממלכות הארצות",
      "parsha": "ס"
    },
    {
      "number": 9,
      "hebrew": "ויעל שישק מלך־מצרים על־ירושלם ויקח את־אצרות בית־יהוה ואת־אצרות בית המלך את־הכל לקח ויקח את־מגני הזהב אשר עשה שלמה"
    },
    {
      "number": 10,
      "hebrew": "ויעש המלך רחבעם תחתיהם מגני נחשת והפקיד על־יד שרי הרצים השמרים פתח בית המלך"
    },
    {
      "number": 11,
      "hebrew": "ויהי מדי־בוא המלך בית יהוה באו הרצים ונשאום והשבום אל־תא הרצים"
    },
    {
      "number": 12,
      "hebrew": "ובהכנעו שב ממנו אף־יהוה ולא להשחית לכלה וגם ביהודה היה דברים טובים",
      "parsha": "ס"
    },
    {
      "number": 13,
      "hebrew": "ויתחזק המלך רחבעם בירושלם וימלך כי בן־ארבעים ואחת שנה רחבעם במלכו ושבע עשרה שנה מלך בירושלם העיר אשר־בחר יהוה לשום את־שמו שם מכל שבטי ישראל ושם אמו נעמה העמנית"
    },
    {
      "number": 14,
      "hebrew": "ויעש הרע כי לא הכין לבו לדרוש את־יהוה",
      "parsha": "ס"
    },
    {
      "number": 15,
      "hebrew": "ודברי רחבעם הראשנים והאחרונים הלא־הם כתובים בדברי שמעיה הנביא ועדו החזה להתיחש ומלחמות רחבעם וירבעם כל־הימים"
    },
    {
      "number": 16,
      "hebrew": "וישכב רחבעם עם־אבתיו ויקבר בעיר דויד וימלך אביה בנו תחתיו",
      "parsha": "פ"
    }
  ]
}