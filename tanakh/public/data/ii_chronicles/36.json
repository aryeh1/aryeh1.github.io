{
  "book": "II Chronicles",
  "bookHebrew": "דברי הימים ב",
  "chapter": 36,
  "verses": [
    {
      "number": 1,
      "hebrew": "ויקחו עם־הארץ את־יהואחז בן־יאשיהו וימליכהו תחת־אביו בירושלם"
    },
    {
      "number": 2,
      "hebrew": "בן־שלוש ועשרים שנה יואחז במלכו ושלשה חדשים מלך בירושלם"
    },
    {
      "number": 3,
      "hebrew": "ויסירהו מלך־מצרים בירושלם ויענש את־הארץ מאה ככר־כסף וככר זהב"
    },
    {
      "number": 4,
      "hebrew": "וימלך מלך־מצרים את־אליקים אחיו על־יהודה וירושלם ויסב את־שמו יהויקים ואת־יואחז אחיו לקח נכו ויביאהו מצרימה",
      "parsha": "פ"
    },
    {
      "number": 5,
      "hebrew": "בן־עשרים וחמש שנה יהויקים במלכו ואחת עשרה שנה מלך בירושלם ויעש הרע בעיני יהוה אלהיו"
    },
    {
      "number": 6,
      "hebrew": "עליו עלה נבוכדנאצר מלך בבל ויאסרהו בנחשתים להליכו בבלה"
    },
    {
      "number": 7,
      "hebrew": "ומכלי בית יהוה הביא נבוכדנאצר לבבל ויתנם בהיכלו בבבל"
    },
    {
      "number": 8,
      "hebrew": "ויתר דברי יהויקים ותעבתיו אשר־עשה והנמצא עליו הנם כתובים על־ספר מלכי ישראל ויהודה וימלך יהויכין בנו תחתיו",
      "parsha": "פ"
    },
    {
      "number": 9,
      "hebrew": "בן־שמונה שנים יהויכין במלכו ושלשה חדשים ועשרת ימים מלך בירושלם ויעש הרע בעיני יהוה"
    },
    {
      "number": 10,
      "hebrew": "ולתשובת השנה שלח המלך נבוכדנאצר ויבאהו בבלה עם־כלי חמדת בית־יהוה וימלך את־צדקיהו אחיו על־יהודה וירושלם",
      "parsha": "פ"
    },
    {
      "number": 11,
      "hebrew": "בן־עשרים ואחת שנה צדקיהו במלכו ואחת עשרה שנה מלך בירושלם"
    },
    {
      "number": 12,
      "hebrew": "ויעש הרע בעיני יהוה אלהיו לא נכנע מלפני ירמיהו הנביא מפי יהוה"
    },
    {
      "number": 13,
      "hebrew": "וגם במלך נבוכדנאצר מרד אשר השביעו באלהים ויקש את־ערפו ויאמץ את־לבבו משוב אל־יהוה אלהי ישראל"
    },
    {
      "number": 14,
      "hebrew": "גם כל־שרי הכהנים והעם הרבו למעול־מעל ככל תעבות הגוים ויטמאו את־בית יהוה אשר הקדיש בירושלם"
    },
    {
      "number": 15,
      "hebrew": "וישלח יהוה אלהי אבותיהם עליהם ביד מלאכיו השכם ושלוח כי־חמל על־עמו ועל־מעונו"
    },
    {
      "number": 16,
      "hebrew": "ויהיו מלעבים במלאכי האלהים ובוזים דבריו ומתעתעים בנבאיו עד עלות חמת־יהוה בעמו עד־לאין מרפא"
    },
    {
      "number": 17,
      "hebrew": "ויעל עליהם את־מלך כשדיים [כשדים] ויהרג בחוריהם בחרב בבית מקדשם ולא חמל על־בחור ובתולה זקן וישש הכל נתן בידו",
      "parsha": "ס"
    },
    {
      "number": 18,
      "hebrew": "וכל כלי בית האלהים הגדלים והקטנים ואצרות בית יהוה ואצרות המלך ושריו הכל הביא בבל"
    },
    {
      "number": 19,
      "hebrew": "וישרפו את־בית האלהים וינתצו את חומת ירושלם וכל־ארמנותיה שרפו באש וכל־כלי מחמדיה להשחית"
    },
    {
      "number": 20,
      "hebrew": "ויגל השארית מן־החרב אל־בבל ויהיו־לו ולבניו לעבדים עד־מלך מלכות פרס"
    },
    {
      "number": 21,
      "hebrew": "למלאות דבר־יהוה בפי ירמיהו עד־רצתה הארץ את־שבתותיה כל־ימי השמה שבתה למלאות שבעים שנה",
      "parsha": "ס"
    },
    {
      "number": 22,
      "hebrew": "ובשנת אחת לכורש מלך פרס לכלות דבר־יהוה בפי ירמיהו העיר יהוה את־רוח כורש מלך־פרס ויעבר־קול בכל־מלכותו וגם־במכתב לאמר",
      "parsha": "ס"
    },
    {
      "number": 23,
      "hebrew": "כה־אמר כורש מלך פרס כל־ממלכות הארץ נתן לי יהוה אלהי השמים והוא־פקד עלי לבנות־לו בית בירושלם אשר ביהודה מי־בכם מכל־עמו יהוה אלהיו עמו ויעל"
    }
  ]
}