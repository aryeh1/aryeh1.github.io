{
  "book": "II Chronicles",
  "bookHebrew": "דברי הימים ב",
  "chapter": 11,
  "verses": [
    {
      "number": 1,
      "hebrew": "ויבא רחבעם ירושלם ויקהל את־בית יהודה ובנימן מאה ושמונים אלף בחור עשה מלחמה להלחם עם־ישראל להשיב את־הממלכה לרחבעם"
    },
    {
      "number": 2,
      "hebrew": "ויהי דבר־יהוה אל־שמעיהו איש־האלהים לאמר"
    },
    {
      "number": 3,
      "hebrew": "אמר אל־רחבעם בן־שלמה מלך יהודה ואל כל־ישראל ביהודה ובנימן לאמר"
    },
    {
      "number": 4,
      "hebrew": "כה אמר יהוה לא־תעלו ולא־תלחמו עם־אחיכם שובו איש לביתו כי מאתי נהיה הדבר הזה וישמעו את־דברי יהוה וישבו מלכת אל־ירבעם"
    },
    {
      "number": 5,
      "hebrew": "וישב רחבעם בירושלם ויבן ערים למצור ביהודה"
    },
    {
      "number": 6,
      "hebrew": "ויבן את־בית־לחם ואת־עיטם ואת־תקוע"
    },
    {
      "number": 7,
      "hebrew": "ואת־בית־צור ואת־שוכו ואת־עדלם"
    },
    {
      "number": 8,
      "hebrew": "ואת־גת ואת־מרשה ואת־זיף"
    },
    {
      "number": 9,
      "hebrew": "ואת־אדורים ואת־לכיש ואת־עזקה"
    },
    {
      "number": 10,
      "hebrew": "ואת־צרעה ואת־אילון ואת־חברון אשר ביהודה ובבנימן ערי מצרות"
    },
    {
      "number": 11,
      "hebrew": "ויחזק את־המצרות ויתן בהם נגידים ואצרות מאכל ושמן ויין"
    },
    {
      "number": 12,
      "hebrew": "ובכל־עיר ועיר צנות ורמחים ויחזקם להרבה מאד ויהי־לו יהודה ובנימן"
    },
    {
      "number": 13,
      "hebrew": "והכהנים והלוים אשר בכל־ישראל התיצבו עליו מכל־גבולם"
    },
    {
      "number": 14,
      "hebrew": "כי־עזבו הלוים את־מגרשיהם ואחזתם וילכו ליהודה ולירושלם כי־הזניחם ירבעם ובניו מכהן ליהוה"
    },
    {
      "number": 15,
      "hebrew": "ויעמד־לו כהנים לבמות ולשעירים ולעגלים אשר עשה"
    },
    {
      "number": 16,
      "hebrew": "ואחריהם מכל שבטי ישראל הנתנים את־לבבם לבקש את־יהוה אלהי ישראל באו ירושלם לזבוח ליהוה אלהי אבותיהם"
    },
    {
      "number": 17,
      "hebrew": "ויחזקו את־מלכות יהודה ויאמצו את־רחבעם בן־שלמה לשנים שלוש כי הלכו בדרך דויד ושלמה לשנים שלוש"
    },
    {
      "number": 18,
      "hebrew": "ויקח־לו רחבעם אשה את־מחלת בן־[בת־] ירימות בן־דויד אביהיל בת־אליאב בן־ישי"
    },
    {
      "number": 19,
      "hebrew": "ותלד לו בנים את־יעוש ואת־שמריה ואת־זהם"
    },
    {
      "number": 20,
      "hebrew": "ואחריה לקח את־מעכה בת־אבשלום ותלד לו את־אביה ואת־עתי ואת־זיזא ואת־שלמית"
    },
    {
      "number": 21,
      "hebrew": "ויאהב רחבעם את־מעכה בת־אבשלום מכל־נשיו ופילגשיו כי נשים שמונה־עשרה נשא ופילגשים ששים ויולד עשרים ושמונה בנים וששים בנות"
    },
    {
      "number": 22,
      "hebrew": "ויעמד לראש רחבעם את־אביה בן־מעכה לנגיד באחיו כי להמליכו"
    },
    {
      "number": 23,
      "hebrew": "ויבן ויפרץ מכל־בניו לכל־ארצות יהודה ובנימן לכל ערי המצרות ויתן להם המזון לרב וישאל המון נשים"
    }
  ]
}