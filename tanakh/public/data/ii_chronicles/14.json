{
  "book": "II Chronicles",
  "bookHebrew": "דברי הימים ב",
  "chapter": 14,
  "verses": [
    {
      "number": 1,
      "hebrew": "ויעש אסא הטוב והישר בעיני יהוה אלהיו"
    },
    {
      "number": 2,
      "hebrew": "ויסר את־מזבחות הנכר והבמות וישבר את־המצבות ויגדע את־האשרים"
    },
    {
      "number": 3,
      "hebrew": "ויאמר ליהודה לדרוש את־יהוה אלהי אבותיהם ולעשות התורה והמצוה"
    },
    {
      "number": 4,
      "hebrew": "ויסר מכל־ערי יהודה את־הבמות ואת־החמנים ותשקט הממלכה לפניו"
    },
    {
      "number": 5,
      "hebrew": "ויבן ערי מצורה ביהודה כי־שקטה הארץ ואין־עמו מלחמה בשנים האלה כי־הניח יהוה לו"
    },
    {
      "number": 6,
      "hebrew": "ויאמר ליהודה נבנה את־הערים האלה ונסב חומה ומגדלים דלתים ובריחים עודנו הארץ לפנינו כי דרשנו את־יהוה אלהינו דרשנו וינח לנו מסביב ויבנו ויצליחו"
    },
    {
      "number": 7,
      "hebrew": "ויהי לאסא חיל נשא צנה ורמח מיהודה שלש מאות אלף ומבנימן נשאי מגן ודרכי קשת מאתים ושמונים אלף כל־אלה גבורי חיל"
    },
    {
      "number": 8,
      "hebrew": "ויצא אליהם זרח הכושי בחיל אלף אלפים ומרכבות שלש מאות ויבא עד־מרשה"
    },
    {
      "number": 9,
      "hebrew": "ויצא אסא לפניו ויערכו מלחמה בגיא צפתה למרשה"
    },
    {
      "number": 10,
      "hebrew": "ויקרא אסא אל־יהוה אלהיו ויאמר יהוה אין־עמך לעזור בין רב לאין כח עזרנו יהוה אלהינו כי־עליך נשענו ובשמך באנו על־ההמון הזה יהוה אלהינו אתה אל־יעצר עמך אנוש"
    },
    {
      "number": 11,
      "hebrew": "ויגף יהוה את־הכושים לפני אסא ולפני יהודה וינסו הכושים"
    },
    {
      "number": 12,
      "hebrew": "וירדפם אסא והעם אשר־עמו עד־לגרר ויפל מכושים לאין להם מחיה כי־נשברו לפני־יהוה ולפני מחנהו וישאו שלל הרבה מאד"
    },
    {
      "number": 13,
      "hebrew": "ויכו את כל־הערים סביבות גרר כי־היה פחד־יהוה עליהם ויבזו את־כל־הערים כי־בזה רבה היתה בהם"
    },
    {
      "number": 14,
      "hebrew": "וגם־אהלי מקנה הכו וישבו צאן לרב וגמלים וישבו ירושלם"
    }
  ]
}