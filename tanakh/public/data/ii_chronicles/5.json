{
  "book": "II Chronicles",
  "bookHebrew": "דברי הימים ב",
  "chapter": 5,
  "verses": [
    {
      "number": 1,
      "hebrew": "ותשלם כל־המלאכה אשר־עשה שלמה לבית יהוה ויבא שלמה את־קדשי דויד אביו ואת־הכסף ואת־הזהב ואת־כל־הכלים נתן באצרות בית האלהים",
      "parsha": "פ"
    },
    {
      "number": 2,
      "hebrew": "אז יקהיל שלמה את־זקני ישראל ואת־כל־ראשי המטות נשיאי האבות לבני ישראל אל־ירושלם להעלות את־ארון ברית־יהוה מעיר דויד היא ציון"
    },
    {
      "number": 3,
      "hebrew": "ויקהלו אל־המלך כל־איש ישראל בחג הוא החדש השבעי"
    },
    {
      "number": 4,
      "hebrew": "ויבאו כל זקני ישראל וישאו הלוים את־הארון"
    },
    {
      "number": 5,
      "hebrew": "ויעלו את־הארון ואת־אהל מועד ואת־כל־כלי הקדש אשר באהל העלו אתם הכהנים הלוים"
    },
    {
      "number": 6,
      "hebrew": "והמלך שלמה וכל־עדת ישראל הנועדים עליו לפני הארון מזבחים צאן ובקר אשר לא־יספרו ולא ימנו מרב"
    },
    {
      "number": 7,
      "hebrew": "ויביאו הכהנים את־ארון ברית־יהוה אל־מקומו אל־דביר הבית אל־קדש הקדשים אל־תחת כנפי הכרובים"
    },
    {
      "number": 8,
      "hebrew": "ויהיו הכרובים פרשים כנפים על־מקום הארון ויכסו הכרובים על־הארון ועל־בדיו מלמעלה"
    },
    {
      "number": 9,
      "hebrew": "ויאריכו הבדים ויראו ראשי הבדים מן־הארון על־פני הדביר ולא יראו החוצה ויהי־שם עד היום הזה"
    },
    {
      "number": 10,
      "hebrew": "אין בארון רק שני הלחות אשר־נתן משה בחרב אשר כרת יהוה עם־בני ישראל בצאתם ממצרים",
      "parsha": "פ"
    },
    {
      "number": 11,
      "hebrew": "ויהי בצאת הכהנים מן־הקדש כי כל־הכהנים הנמצאים התקדשו אין לשמור למחלקות"
    },
    {
      "number": 12,
      "hebrew": "והלוים המשררים לכלם לאסף להימן לידתון ולבניהם ולאחיהם מלבשים בוץ במצלתים ובנבלים וכנרות עמדים מזרח למזבח ועמהם כהנים למאה ועשרים מחצררים [מחצרים] בחצצרות"
    },
    {
      "number": 13,
      "hebrew": "ויהי כאחד למחצצרים [למחצרים] ולמשררים להשמיע קול־אחד להלל ולהדות ליהוה וכהרים קול בחצצרות ובמצלתים ובכלי השיר ובהלל ליהוה כי טוב כי לעולם חסדו והבית מלא ענן בית יהוה"
    },
    {
      "number": 14,
      "hebrew": "ולא־יכלו הכהנים לעמוד לשרת מפני הענן כי־מלא כבוד־יהוה את־בית האלהים",
      "parsha": "פ"
    }
  ]
}