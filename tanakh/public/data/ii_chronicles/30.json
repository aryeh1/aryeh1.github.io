{
  "book": "II Chronicles",
  "bookHebrew": "דברי הימים ב",
  "chapter": 30,
  "verses": [
    {
      "number": 1,
      "hebrew": "וישלח יחזקיהו על־כל־ישראל ויהודה וגם־אגרות כתב על־אפרים ומנשה לבוא לבית־יהוה בירושלם לעשות פסח ליהוה אלהי ישראל"
    },
    {
      "number": 2,
      "hebrew": "ויועץ המלך ושריו וכל־הקהל בירושלם לעשות הפסח בחדש השני"
    },
    {
      "number": 3,
      "hebrew": "כי לא יכלו לעשתו בעת ההיא כי הכהנים לא־התקדשו למדי והעם לא־נאספו לירושלם"
    },
    {
      "number": 4,
      "hebrew": "ויישר הדבר בעיני המלך ובעיני כל־הקהל"
    },
    {
      "number": 5,
      "hebrew": "ויעמידו דבר להעביר קול בכל־ישראל מבאר־שבע ועד־דן לבוא לעשות פסח ליהוה אלהי־ישראל בירושלם כי לא לרב עשו ככתוב"
    },
    {
      "number": 6,
      "hebrew": "וילכו הרצים באגרות מיד המלך ושריו בכל־ישראל ויהודה וכמצות המלך לאמר בני ישראל שובו אל־יהוה אלהי אברהם יצחק וישראל וישב אל־הפליטה הנשארת לכם מכף מלכי אשור"
    },
    {
      "number": 7,
      "hebrew": "ואל־תהיו כאבותיכם וכאחיכם אשר מעלו ביהוה אלהי אבותיהם ויתנם לשמה כאשר אתם ראים"
    },
    {
      "number": 8,
      "hebrew": "עתה אל־תקשו ערפכם כאבותיכם תנו־יד ליהוה ובאו למקדשו אשר הקדיש לעולם ועבדו את־יהוה אלהיכם וישב מכם חרון אפו"
    },
    {
      "number": 9,
      "hebrew": "כי בשובכם על־יהוה אחיכם ובניכם לרחמים לפני שוביהם ולשוב לארץ הזאת כי־חנון ורחום יהוה אלהיכם ולא־יסיר פנים מכם אם־תשובו אליו",
      "parsha": "ס"
    },
    {
      "number": 10,
      "hebrew": "ויהיו הרצים עברים מעיר לעיר בארץ־אפרים ומנשה ועד־זבלון ויהיו משחיקים עליהם ומלעגים בם"
    },
    {
      "number": 11,
      "hebrew": "אך־אנשים מאשר ומנשה ומזבלון נכנעו ויבאו לירושלם"
    },
    {
      "number": 12,
      "hebrew": "גם ביהודה היתה יד האלהים לתת להם לב אחד לעשות מצות המלך והשרים בדבר יהוה"
    },
    {
      "number": 13,
      "hebrew": "ויאספו ירושלם עם־רב לעשות את־חג המצות בחדש השני קהל לרב מאד"
    },
    {
      "number": 14,
      "hebrew": "ויקמו ויסירו את־המזבחות אשר בירושלם ואת כל־המקטרות הסירו וישליכו לנחל קדרון"
    },
    {
      "number": 15,
      "hebrew": "וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית יהוה"
    },
    {
      "number": 16,
      "hebrew": "ויעמדו על־עמדם כמשפטם כתורת משה איש־האלהים הכהנים זרקים את־הדם מיד הלוים"
    },
    {
      "number": 17,
      "hebrew": "כי־רבת בקהל אשר לא־התקדשו והלוים על־שחיטת הפסחים לכל לא טהור להקדיש ליהוה"
    },
    {
      "number": 18,
      "hebrew": "כי מרבית העם רבת מאפרים ומנשה יששכר וזבלון לא הטהרו כי־אכלו את־הפסח בלא ככתוב כי התפלל יחזקיהו עליהם לאמר יהוה הטוב יכפר בעד"
    },
    {
      "number": 19,
      "hebrew": "כל־לבבו הכין לדרוש האלהים יהוה אלהי אבותיו ולא כטהרת הקדש",
      "parsha": "ס"
    },
    {
      "number": 20,
      "hebrew": "וישמע יהוה אל־יחזקיהו וירפא את־העם",
      "parsha": "ס"
    },
    {
      "number": 21,
      "hebrew": "ויעשו בני־ישראל הנמצאים בירושלם את־חג המצות שבעת ימים בשמחה גדולה ומהללים ליהוה יום ביום הלוים והכהנים בכלי־עז ליהוה",
      "parsha": "ס"
    },
    {
      "number": 22,
      "hebrew": "וידבר יחזקיהו על־לב כל־הלוים המשכילים שכל־טוב ליהוה ויאכלו את־המועד שבעת הימים מזבחים זבחי שלמים ומתודים ליהוה אלהי אבותיהם",
      "parsha": "ס"
    },
    {
      "number": 23,
      "hebrew": "ויועצו כל־הקהל לעשות שבעת ימים אחרים ויעשו שבעת־ימים שמחה"
    },
    {
      "number": 24,
      "hebrew": "כי חזקיהו מלך־יהודה הרים לקהל אלף פרים ושבעת אלפים צאן והשרים הרימו לקהל פרים אלף וצאן עשרת אלפים ויתקדשו כהנים לרב",
      "parsha": "ס"
    },
    {
      "number": 25,
      "hebrew": "וישמחו כל־קהל יהודה והכהנים והלוים וכל־הקהל הבאים מישראל והגרים הבאים מארץ ישראל והיושבים ביהודה"
    },
    {
      "number": 26,
      "hebrew": "ותהי שמחה־גדולה בירושלם כי מימי שלמה בן־דויד מלך ישראל לא כזאת בירושלם",
      "parsha": "ס"
    },
    {
      "number": 27,
      "hebrew": "ויקמו הכהנים הלוים ויברכו את־העם וישמע בקולם ותבוא תפלתם למעון קדשו לשמים",
      "parsha": "פ"
    }
  ]
}