{
  "book": "II Chronicles",
  "bookHebrew": "דברי הימים ב",
  "chapter": 7,
  "verses": [
    {
      "number": 1,
      "hebrew": "וככלות שלמה להתפלל והאש ירדה מהשמים ותאכל העלה והזבחים וכבוד יהוה מלא את־הבית"
    },
    {
      "number": 2,
      "hebrew": "ולא יכלו הכהנים לבוא אל־בית יהוה כי־מלא כבוד־יהוה את־בית יהוה"
    },
    {
      "number": 3,
      "hebrew": "וכל בני ישראל ראים ברדת האש וכבוד יהוה על־הבית ויכרעו אפים ארצה על־הרצפה וישתחוו והודות ליהוה כי טוב כי לעולם חסדו"
    },
    {
      "number": 4,
      "hebrew": "והמלך וכל־העם זבחים זבח לפני יהוה",
      "parsha": "ס"
    },
    {
      "number": 5,
      "hebrew": "ויזבח המלך שלמה את־זבח הבקר עשרים ושנים אלף וצאן מאה ועשרים אלף ויחנכו את־בית האלהים המלך וכל־העם"
    },
    {
      "number": 6,
      "hebrew": "והכהנים על־משמרותם עמדים והלוים בכלי־שיר יהוה אשר עשה דויד המלך להדות ליהוה כי־לעולם חסדו בהלל דויד בידם והכהנים מחצצרים [מחצרים] נגדם וכל־ישראל עמדים",
      "parsha": "ס"
    },
    {
      "number": 7,
      "hebrew": "ויקדש שלמה את־תוך החצר אשר לפני בית־יהוה כי־עשה שם העלות ואת חלבי השלמים כי־מזבח הנחשת אשר עשה שלמה לא יכול להכיל את־העלה ואת־המנחה ואת־החלבים"
    },
    {
      "number": 8,
      "hebrew": "ויעש שלמה את־החג בעת ההיא שבעת ימים וכל־ישראל עמו קהל גדול מאד מלבוא חמת עד־נחל מצרים"
    },
    {
      "number": 9,
      "hebrew": "ויעשו ביום השמיני עצרת כי חנכת המזבח עשו שבעת ימים והחג שבעת ימים"
    },
    {
      "number": 10,
      "hebrew": "וביום עשרים ושלשה לחדש השביעי שלח את־העם לאהליהם שמחים וטובי לב על־הטובה אשר עשה יהוה לדויד ולשלמה ולישראל עמו"
    },
    {
      "number": 11,
      "hebrew": "ויכל שלמה את־בית יהוה ואת־בית המלך ואת כל־הבא על־לב שלמה לעשות בבית־יהוה ובביתו הצליח",
      "parsha": "פ"
    },
    {
      "number": 12,
      "hebrew": "וירא יהוה אל־שלמה בלילה ויאמר לו שמעתי את־תפלתך ובחרתי במקום הזה לי לבית זבח"
    },
    {
      "number": 13,
      "hebrew": "הן אעצר השמים ולא־יהיה מטר והן־אצוה על־חגב לאכול הארץ ואם־אשלח דבר בעמי"
    },
    {
      "number": 14,
      "hebrew": "ויכנעו עמי אשר נקרא־שמי עליהם ויתפללו ויבקשו פני וישבו מדרכיהם הרעים ואני אשמע מן־השמים ואסלח לחטאתם וארפא את־ארצם"
    },
    {
      "number": 15,
      "hebrew": "עתה עיני יהיו פתחות ואזני קשבות לתפלת המקום הזה"
    },
    {
      "number": 16,
      "hebrew": "ועתה בחרתי והקדשתי את־הבית הזה להיות־שמי שם עד־עולם והיו עיני ולבי שם כל־הימים"
    },
    {
      "number": 17,
      "hebrew": "ואתה אם־תלך לפני כאשר הלך דויד אביך ולעשות ככל אשר צויתיך וחקי ומשפטי תשמור"
    },
    {
      "number": 18,
      "hebrew": "והקימותי את כסא מלכותך כאשר כרתי לדויד אביך לאמר לא־יכרת לך איש מושל בישראל"
    },
    {
      "number": 19,
      "hebrew": "ואם־תשובון אתם ועזבתם חקותי ומצותי אשר נתתי לפניכם והלכתם ועבדתם אלהים אחרים והשתחויתם להם"
    },
    {
      "number": 20,
      "hebrew": "ונתשתים מעל אדמתי אשר נתתי להם ואת־הבית הזה אשר הקדשתי לשמי אשליך מעל פני ואתננו למשל ולשנינה בכל־העמים"
    },
    {
      "number": 21,
      "hebrew": "והבית הזה אשר היה עליון לכל־עבר עליו ישם ואמר במה עשה יהוה ככה לארץ הזאת ולבית הזה"
    },
    {
      "number": 22,
      "hebrew": "ואמרו על אשר עזבו את־יהוה אלהי אבתיהם אשר הוציאם מארץ מצרים ויחזיקו באלהים אחרים וישתחוו להם ויעבדום על־כן הביא עליהם את כל־הרעה הזאת",
      "parsha": "פ"
    }
  ]
}