{
  "book": "II Chronicles",
  "bookHebrew": "דברי הימים ב",
  "chapter": 32,
  "verses": [
    {
      "number": 1,
      "hebrew": "אחרי הדברים והאמת האלה בא סנחריב מלך־אשור ויבא ביהודה ויחן על־הערים הבצרות ויאמר לבקעם אליו"
    },
    {
      "number": 2,
      "hebrew": "וירא יחזקיהו כי־בא סנחריב ופניו למלחמה על־ירושלם"
    },
    {
      "number": 3,
      "hebrew": "ויועץ עם־שריו וגבריו לסתום את־מימי העינות אשר מחוץ לעיר ויעזרוהו"
    },
    {
      "number": 4,
      "hebrew": "ויקבצו עם־רב ויסתמו את־כל־המעינות ואת־הנחל השוטף בתוך־הארץ לאמר למה יבואו מלכי אשור ומצאו מים רבים"
    },
    {
      "number": 5,
      "hebrew": "ויתחזק ויבן את־כל־החומה הפרוצה ויעל על־המגדלות ולחוצה החומה אחרת ויחזק את־המלוא עיר דויד ויעש שלח לרב ומגנים"
    },
    {
      "number": 6,
      "hebrew": "ויתן שרי מלחמות על־העם ויקבצם אליו אל־רחוב שער העיר וידבר על־לבבם לאמר"
    },
    {
      "number": 7,
      "hebrew": "חזקו ואמצו אל־תיראו ואל־תחתו מפני מלך אשור ומלפני כל־ההמון אשר־עמו כי־עמנו רב מעמו"
    },
    {
      "number": 8,
      "hebrew": "עמו זרוע בשר ועמנו יהוה אלהינו לעזרנו ולהלחם מלחמתנו ויסמכו העם על־דברי יחזקיהו מלך־יהודה"
    },
    {
      "number": 9,
      "hebrew": "אחר זה שלח סנחריב מלך־אשור עבדיו ירושלימה והוא על־לכיש וכל־ממשלתו עמו על־יחזקיהו מלך יהודה ועל־כל־יהודה אשר בירושלם לאמר"
    },
    {
      "number": 10,
      "hebrew": "כה אמר סנחריב מלך אשור על־מה אתם בטחים וישבים במצור בירושלם"
    },
    {
      "number": 11,
      "hebrew": "הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשור"
    },
    {
      "number": 12,
      "hebrew": "הלא־הוא יחזקיהו הסיר את־במתיו ואת־מזבחתיו ויאמר ליהודה ולירושלם לאמר לפני מזבח אחד תשתחוו ועליו תקטירו"
    },
    {
      "number": 13,
      "hebrew": "הלא תדעו מה עשיתי אני ואבותי לכל עמי הארצות היכול יכלו אלהי גוי הארצות להציל את־ארצם מידי"
    },
    {
      "number": 14,
      "hebrew": "מי בכל־אלהי הגוים האלה אשר החרימו אבותי אשר יכול להציל את־עמו מידי כי יוכל אלהיכם להציל אתכם מידי"
    },
    {
      "number": 15,
      "hebrew": "ועתה אל־ישיא אתכם חזקיהו ואל־יסית אתכם כזאת ואל־תאמינו לו כי־לא יוכל כל־אלוה כל־גוי וממלכה להציל עמו מידי ומיד אבותי אף כי א‍להיכם לא־יצילו אתכם מידי"
    },
    {
      "number": 16,
      "hebrew": "ועוד דברו עבדיו על־יהוה האלהים ועל יחזקיהו עבדו"
    },
    {
      "number": 17,
      "hebrew": "וספרים כתב לחרף ליהוה אלהי ישראל ולאמר עליו לאמר כאלהי גוי הארצות אשר לא־הצילו עמם מידי כן לא־יציל אלהי יחזקיהו עמו מידי"
    },
    {
      "number": 18,
      "hebrew": "ויקראו בקול־גדול יהודית על־עם ירושלם אשר על־החומה ליראם ולבהלם למען ילכדו את־העיר"
    },
    {
      "number": 19,
      "hebrew": "וידברו אל־אלהי ירושלם כעל אלהי עמי הארץ מעשה ידי האדם"
    },
    {
      "number": 20,
      "hebrew": "ויתפלל יחזקיהו המלך וישעיהו בן־אמוץ הנביא על־זאת ויזעקו השמים"
    },
    {
      "number": 21,
      "hebrew": "וישלח יהוה מלאך ויכחד כל־גבור חיל ונגיד ושר במחנה מלך אשור וישב בבשת פנים לארצו ויבא בית אלהיו ומיציאו [ומיציאי] מעיו שם הפילהו בחרב"
    },
    {
      "number": 22,
      "hebrew": "ויושע יהוה את־יחזקיהו ואת ישבי ירושלם מיד סנחריב מלך־אשור ומיד־כל וינהלם מסביב"
    },
    {
      "number": 23,
      "hebrew": "ורבים מביאים מנחה ליהוה לירושלם ומגדנות ליחזקיהו מלך יהודה וינשא לעיני כל־הגוים מאחרי־כן"
    },
    {
      "number": 24,
      "hebrew": "בימים ההם חלה יחזקיהו עד־למות ויתפלל אל־יהוה ויאמר לו ומופת נתן לו"
    },
    {
      "number": 25,
      "hebrew": "ולא־כגמל עליו השיב יחזקיהו כי גבה לבו ויהי עליו קצף ועל־יהודה וירושלם"
    },
    {
      "number": 26,
      "hebrew": "ויכנע יחזקיהו בגבה לבו הוא וישבי ירושלם ולא־בא עליהם קצף יהוה בימי יחזקיהו"
    },
    {
      "number": 27,
      "hebrew": "ויהי ליחזקיהו עשר וכבוד הרבה מאד ואצרות עשה־לו לכסף ולזהב ולאבן יקרה ולבשמים ולמגנים ולכל כלי חמדה"
    },
    {
      "number": 28,
      "hebrew": "ומסכנות לתבואת דגן ותירוש ויצהר וארות לכל־בהמה ובהמה ועדרים לאורות"
    },
    {
      "number": 29,
      "hebrew": "וערים עשה לו ומקנה־צאן ובקר לרב כי נתן־לו אלהים רכוש רב מאד"
    },
    {
      "number": 30,
      "hebrew": "והוא יחזקיהו סתם את־מוצא מימי גיחון העליון ויישרם למטה־מערבה לעיר דויד ויצלח יחזקיהו בכל־מעשהו"
    },
    {
      "number": 31,
      "hebrew": "וכן במליצי שרי בבל המשלחים עליו לדרש המופת אשר היה בארץ עזבו האלהים לנסותו לדעת כל־בלבבו"
    },
    {
      "number": 32,
      "hebrew": "ויתר דברי יחזקיהו וחסדיו הנם כתובים בחזון ישעיהו בן־אמוץ הנביא על־ספר מלכי־יהודה וישראל"
    },
    {
      "number": 33,
      "hebrew": "וישכב יחזקיהו עם־אבתיו ויקברהו במעלה קברי בני־דויד וכבוד עשו־לו במותו כל־יהודה וישבי ירושלם וימלך מנשה בנו תחתיו"
    }
  ]
}