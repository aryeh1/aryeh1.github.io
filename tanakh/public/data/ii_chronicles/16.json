{
  "book": "II Chronicles",
  "bookHebrew": "דברי הימים ב",
  "chapter": 16,
  "verses": [
    {
      "number": 1,
      "hebrew": "בשנת שלשים ושש למלכות אסא עלה בעשא מלך־ישראל על־יהודה ויבן את־הרמה לבלתי תת יוצא ובא לאסא מלך יהודה"
    },
    {
      "number": 2,
      "hebrew": "ויצא אסא כסף וזהב מאצרות בית יהוה ובית המלך וישלח אל־בן־הדד מלך ארם היושב בדרמשק לאמר"
    },
    {
      "number": 3,
      "hebrew": "ברית ביני ובינך ובין אבי ובין אביך הנה שלחתי לך כסף וזהב לך הפר בריתך את־בעשא מלך ישראל ויעלה מעלי"
    },
    {
      "number": 4,
      "hebrew": "וישמע בן הדד אל־המלך אסא וישלח את־שרי החילים אשר־לו אל־ערי ישראל ויכו את־עיון ואת־דן ואת אבל מים ואת כל־מסכנות ערי נפתלי"
    },
    {
      "number": 5,
      "hebrew": "ויהי כשמע בעשא ויחדל מבנות את־הרמה וישבת את־מלאכתו",
      "parsha": "ס"
    },
    {
      "number": 6,
      "hebrew": "ואסא המלך לקח את־כל־יהודה וישאו את־אבני הרמה ואת־עציה אשר בנה בעשא ויבן בהם את־גבע ואת־המצפה",
      "parsha": "ס"
    },
    {
      "number": 7,
      "hebrew": "ובעת ההיא בא חנני הראה אל־אסא מלך יהודה ויאמר אליו בהשענך על־מלך ארם ולא נשענת על־יהוה אלהיך על־כן נמלט חיל מלך־ארם מידך"
    },
    {
      "number": 8,
      "hebrew": "הלא הכושים והלובים היו לחיל לרב לרכב ולפרשים להרבה מאד ובהשענך על־יהוה נתנם בידך"
    },
    {
      "number": 9,
      "hebrew": "כי יהוה עיניו משטטות בכל־הארץ להתחזק עם־לבבם שלם אליו נסכלת על־זאת כי מעתה יש עמך מלחמות"
    },
    {
      "number": 10,
      "hebrew": "ויכעס אסא אל־הראה ויתנהו בית המהפכת כי־בזעף עמו על־זאת וירצץ אסא מן־העם בעת ההיא"
    },
    {
      "number": 11,
      "hebrew": "והנה דברי אסא הראשונים והאחרונים הנם כתובים על־ספר המלכים ליהודה וישראל"
    },
    {
      "number": 12,
      "hebrew": "ויחלא אסא בשנת שלושים ותשע למלכותו ברגליו עד־למעלה חליו וגם־בחליו לא־דרש את־יהוה כי ברפאים"
    },
    {
      "number": 13,
      "hebrew": "וישכב אסא עם־אבתיו וימת בשנת ארבעים ואחת למלכו"
    },
    {
      "number": 14,
      "hebrew": "ויקברהו בקברתיו אשר כרה־לו בעיר דויד וישכיבהו במשכב אשר מלא בשמים וזנים מרקחים במרקחת מעשה וישרפו־לו שרפה גדולה עד־למאד",
      "parsha": "פ"
    }
  ]
}