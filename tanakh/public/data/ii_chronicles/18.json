{
  "book": "II Chronicles",
  "bookHebrew": "דברי הימים ב",
  "chapter": 18,
  "verses": [
    {
      "number": 1,
      "hebrew": "ויהי ליהושפט עשר וכבוד לרב ויתחתן לאחאב"
    },
    {
      "number": 2,
      "hebrew": "וירד לקץ שנים אל־אחאב לשמרון ויזבח־לו אחאב צאן ובקר לרב ולעם אשר עמו ויסיתהו לעלות אל־רמות גלעד"
    },
    {
      "number": 3,
      "hebrew": "ויאמר אחאב מלך־ישראל אל־יהושפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה"
    },
    {
      "number": 4,
      "hebrew": "ויאמר יהושפט אל־מלך ישראל דרש־נא כיום את־דבר יהוה"
    },
    {
      "number": 5,
      "hebrew": "ויקבץ מלך־ישראל את־הנבאים ארבע מאות איש ויאמר אלהם הנלך אל־רמת גלעד למלחמה אם־אחדל ויאמרו עלה ויתן האלהים ביד המלך"
    },
    {
      "number": 6,
      "hebrew": "ויאמר יהושפט האין פה נביא ליהוה עוד ונדרשה מאתו"
    },
    {
      "number": 7,
      "hebrew": "ויאמר מלך־ישראל אל־יהושפט עוד איש־אחד לדרוש את־יהוה מאתו ואני שנאתיהו כי־איננו מתנבא עלי לטובה כי כל־ימיו לרעה הוא מיכיהו בן־ימלא ויאמר יהושפט אל־יאמר המלך כן"
    },
    {
      "number": 8,
      "hebrew": "ויקרא מלך ישראל אל־סריס אחד ויאמר מהר מיכהו [מיכיהו] בן־ימלא"
    },
    {
      "number": 9,
      "hebrew": "ומלך ישראל ויהושפט מלך־יהודה יושבים איש על־כסאו מלבשים בגדים וישבים בגרן פתח שער שמרון וכל־הנביאים מתנבאים לפניהם"
    },
    {
      "number": 10,
      "hebrew": "ויעש לו צדקיהו בן־כנענה קרני ברזל ויאמר כה־אמר יהוה באלה תנגח את־ארם עד־כלותם"
    },
    {
      "number": 11,
      "hebrew": "וכל־הנבאים נבאים כן לאמר עלה רמת גלעד והצלח ונתן יהוה ביד המלך"
    },
    {
      "number": 12,
      "hebrew": "והמלאך אשר־הלך לקרא למיכיהו דבר אליו לאמר הנה דברי הנבאים פה־אחד טוב אל־המלך ויהי־נא דברך כאחד מהם ודברת טוב"
    },
    {
      "number": 13,
      "hebrew": "ויאמר מיכיהו חי־יהוה כי את־אשר־יאמר אלהי אתו אדבר"
    },
    {
      "number": 14,
      "hebrew": "ויבא אל־המלך ויאמר המלך אליו מיכה הנלך אל־רמת גלעד למלחמה אם־אחדל ויאמר עלו והצליחו וינתנו בידכם"
    },
    {
      "number": 15,
      "hebrew": "ויאמר אליו המלך עד־כמה פעמים אני משביעך אשר לא־תדבר אלי רק־אמת בשם יהוה"
    },
    {
      "number": 16,
      "hebrew": "ויאמר ראיתי את־כל־ישראל נפוצים על־ההרים כצאן אשר אין־להן רעה ויאמר יהוה לא־אדנים לאלה ישובו איש־לביתו בשלום"
    },
    {
      "number": 17,
      "hebrew": "ויאמר מלך־ישראל אל־יהושפט הלא אמרתי אליך לא־יתנבא עלי טוב כי אם־לרע"
    },
    {
      "number": 18,
      "hebrew": "ויאמר לכן שמעו דבר־יהוה ראיתי את־יהוה יושב על־כסאו וכל־צבא השמים עמדים על־ימינו ושמאלו"
    },
    {
      "number": 19,
      "hebrew": "ויאמר יהוה מי יפתה את־אחאב מלך־ישראל ויעל ויפל ברמות גלעד ויאמר זה אמר ככה וזה אמר ככה"
    },
    {
      "number": 20,
      "hebrew": "ויצא הרוח ויעמד לפני יהוה ויאמר אני אפתנו ויאמר יהוה אליו במה"
    },
    {
      "number": 21,
      "hebrew": "ויאמר אצא והייתי לרוח שקר בפי כל־נביאיו ויאמר תפתה וגם־תוכל צא ועשה־כן"
    },
    {
      "number": 22,
      "hebrew": "ועתה הנה נתן יהוה רוח שקר בפי נביאיך אלה ויהוה דבר עליך רעה"
    },
    {
      "number": 23,
      "hebrew": "ויגש צדקיהו בן־כנענה ויך את־מיכיהו על־הלחי ויאמר אי זה הדרך עבר רוח־יהוה מאתי לדבר אתך"
    },
    {
      "number": 24,
      "hebrew": "ויאמר מיכיהו הנך ראה ביום ההוא אשר תבוא חדר בחדר להחבא"
    },
    {
      "number": 25,
      "hebrew": "ויאמר מלך ישראל קחו את־מיכיהו והשיבהו אל־אמון שר־העיר ואל־יואש בן־המלך"
    },
    {
      "number": 26,
      "hebrew": "ואמרתם כה אמר המלך שימו זה בית הכלא והאכלהו לחם לחץ ומים לחץ עד שובי בשלום"
    },
    {
      "number": 27,
      "hebrew": "ויאמר מיכיהו אם־שוב תשוב בשלום לא־דבר יהוה בי ויאמר שמעו עמים כלם"
    },
    {
      "number": 28,
      "hebrew": "ויעל מלך־ישראל ויהושפט מלך־יהודה אל־רמת גלעד"
    },
    {
      "number": 29,
      "hebrew": "ויאמר מלך ישראל אל־יהושפט התחפש ובוא במלחמה ואתה לבש בגדיך ויתחפש מלך ישראל ויבאו במלחמה"
    },
    {
      "number": 30,
      "hebrew": "ומלך ארם צוה את־שרי הרכב אשר־לו לאמר לא תלחמו את־הקטן את־הגדול כי אם־את־מלך ישראל לבדו"
    },
    {
      "number": 31,
      "hebrew": "ויהי כראות שרי הרכב את־יהושפט והמה אמרו מלך ישראל הוא ויסבו עליו להלחם ויזעק יהושפט ויהוה עזרו ויסיתם אלהים ממנו"
    },
    {
      "number": 32,
      "hebrew": "ויהי כראות שרי הרכב כי לא־היה מלך ישראל וישבו מאחריו"
    },
    {
      "number": 33,
      "hebrew": "ואיש משך בקשת לתמו ויך את־מלך ישראל בין הדבקים ובין השרין ויאמר לרכב הפך ידיך [ידך] והוצאתני מן־המחנה כי החליתי"
    },
    {
      "number": 34,
      "hebrew": "ותעל המלחמה ביום ההוא ומלך ישראל היה מעמיד במרכבה נכח ארם עד־הערב וימת לעת בוא השמש"
    }
  ]
}