{
  "book": "II Chronicles",
  "bookHebrew": "דברי הימים ב",
  "chapter": 26,
  "verses": [
    {
      "number": 1,
      "hebrew": "ויקחו כל־עם יהודה את־עזיהו והוא בן־שש עשרה שנה וימליכו אתו תחת אביו אמציהו"
    },
    {
      "number": 2,
      "hebrew": "הוא בנה את־אילות וישיבה ליהודה אחרי שכב־המלך עם־אבתיו"
    },
    {
      "number": 3,
      "hebrew": "בן־שש עשרה שנה עזיהו במלכו וחמשים ושתים שנה מלך בירושלם ושם אמו יכיליה [יכליה] מן־ירושלם"
    },
    {
      "number": 4,
      "hebrew": "ויעש הישר בעיני יהוה ככל אשר־עשה אמציהו אביו"
    },
    {
      "number": 5,
      "hebrew": "ויהי לדרש אלהים בימי זכריהו המבין בראת האלהים ובימי דרשו את־יהוה הצליחו האלהים"
    },
    {
      "number": 6,
      "hebrew": "ויצא וילחם בפלשתים ויפרץ את־חומת גת ואת חומת יבנה ואת חומת אשדוד ויבנה ערים באשדוד ובפלשתים"
    },
    {
      "number": 7,
      "hebrew": "ויעזרהו האלהים על־פלשתים ועל־הערביים [הערבים] הישבים בגור־בעל והמעונים"
    },
    {
      "number": 8,
      "hebrew": "ויתנו העמונים מנחה לעזיהו וילך שמו עד־לבוא מצרים כי החזיק עד־למעלה"
    },
    {
      "number": 9,
      "hebrew": "ויבן עזיהו מגדלים בירושלם על־שער הפנה ועל־שער הגיא ועל־המקצוע ויחזקם"
    },
    {
      "number": 10,
      "hebrew": "ויבן מגדלים במדבר ויחצב ברות רבים כי מקנה־רב היה לו ובשפלה ובמישור אכרים וכרמים בהרים ובכרמל כי־אהב אדמה היה"
    },
    {
      "number": 11,
      "hebrew": "ויהי לעזיהו חיל עשה מלחמה יוצאי צבא לגדוד במספר פקדתם ביד יעואל [יעיאל] הסופר ומעשיהו השוטר על יד־חנניהו משרי המלך"
    },
    {
      "number": 12,
      "hebrew": "כל מספר ראשי האבות לגבורי חיל אלפים ושש מאות"
    },
    {
      "number": 13,
      "hebrew": "ועל־ידם חיל צבא שלש מאות אלף ושבעת אלפים וחמש מאות עושי מלחמה בכח חיל לעזר למלך על־האויב"
    },
    {
      "number": 14,
      "hebrew": "ויכן להם עזיהו לכל־הצבא מגנים ורמחים וכובעים ושרינות וקשתות ולאבני קלעים"
    },
    {
      "number": 15,
      "hebrew": "ויעש בירושלם חשבנות מחשבת חושב להיות על־המגדלים ועל־הפנות לירוא בחצים ובאבנים גדלות ויצא שמו עד־למרחוק כי־הפליא להעזר עד כי־חזק"
    },
    {
      "number": 16,
      "hebrew": "וכחזקתו גבה לבו עד־להשחית וימעל ביהוה אלהיו ויבא אל־היכל יהוה להקטיר על־מזבח הקטרת"
    },
    {
      "number": 17,
      "hebrew": "ויבא אחריו עזריהו הכהן ועמו כהנים ליהוה שמונים בני־חיל"
    },
    {
      "number": 18,
      "hebrew": "ויעמדו על־עזיהו המלך ויאמרו לו לא־לך עזיהו להקטיר ליהוה כי לכהנים בני־אהרן המקדשים להקטיר צא מן־המקדש כי מעלת ולא־לך לכבוד מיהוה אלהים"
    },
    {
      "number": 19,
      "hebrew": "ויזעף עזיהו ובידו מקטרת להקטיר ובזעפו עם־הכהנים והצרעת זרחה במצחו לפני הכהנים בבית יהוה מעל למזבח הקטרת"
    },
    {
      "number": 20,
      "hebrew": "ויפן אליו עזריהו כהן הראש וכל־הכהנים והנה־הוא מצרע במצחו ויבהלוהו משם וגם־הוא נדחף לצאת כי נגעו יהוה"
    },
    {
      "number": 21,
      "hebrew": "ויהי עזיהו המלך מצרע עד־יום מותו וישב בית החפשות [החפשית] מצרע כי נגזר מבית יהוה ויותם בנו על־בית המלך שופט את־עם הארץ"
    },
    {
      "number": 22,
      "hebrew": "ויתר דברי עזיהו הראשנים והאחרנים כתב ישעיהו בן־אמוץ הנביא"
    },
    {
      "number": 23,
      "hebrew": "וישכב עזיהו עם־אבתיו ויקברו אתו עם־אבתיו בשדה הקבורה אשר למלכים כי אמרו מצורע הוא וימלך יותם בנו תחתיו"
    }
  ]
}