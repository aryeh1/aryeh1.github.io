{
  "book": "II Chronicles",
  "bookHebrew": "דברי הימים ב",
  "chapter": 20,
  "verses": [
    {
      "number": 1,
      "hebrew": "ויהי אחריכן באו בני־מואב ובני עמון ועמהם מהעמונים על־יהושפט למלחמה"
    },
    {
      "number": 2,
      "hebrew": "ויבאו ויגידו ליהושפט לאמר בא עליך המון רב מעבר לים מארם והנם בחצצון תמר היא עין גדי"
    },
    {
      "number": 3,
      "hebrew": "וירא ויתן יהושפט את־פניו לדרוש ליהוה ויקרא־צום על־כל־יהודה"
    },
    {
      "number": 4,
      "hebrew": "ויקבצו יהודה לבקש מיהוה גם מכל־ערי יהודה באו לבקש את־יהוה"
    },
    {
      "number": 5,
      "hebrew": "ויעמד יהושפט בקהל יהודה וירושלם בבית יהוה לפני החצר החדשה"
    },
    {
      "number": 6,
      "hebrew": "ויאמר יהוה אלהי אבתינו הלא אתה־הוא אלהים בשמים ואתה מושל בכל ממלכות הגוים ובידך כח וגבורה ואין עמך להתיצב"
    },
    {
      "number": 7,
      "hebrew": "הלא אתה אלהינו הורשת את־ישבי הארץ הזאת מלפני עמך ישראל ותתנה לזרע אברהם אהבך לעולם"
    },
    {
      "number": 8,
      "hebrew": "וישבו־בה ויבנו לך בה מקדש לשמך לאמר"
    },
    {
      "number": 9,
      "hebrew": "אם־תבוא עלינו רעה חרב שפוט ודבר ורעב נעמדה לפני הבית הזה ולפניך כי שמך בבית הזה ונזעק אליך מצרתנו ותשמע ותושיע"
    },
    {
      "number": 10,
      "hebrew": "ועתה הנה בני־עמון ומואב והר־שעיר אשר לא־נתתה לישראל לבוא בהם בבאם מארץ מצרים כי סרו מעליהם ולא השמידום"
    },
    {
      "number": 11,
      "hebrew": "והנה־הם גמלים עלינו לבוא לגרשנו מירשתך אשר הורשתנו"
    },
    {
      "number": 12,
      "hebrew": "אלהינו הלא תשפט־בם כי אין בנו כח לפני ההמון הרב הזה הבא עלינו ואנחנו לא נדע מה־נעשה כי עליך עינינו"
    },
    {
      "number": 13,
      "hebrew": "וכל־יהודה עמדים לפני יהוה גם־טפם נשיהם ובניהם",
      "parsha": "ס"
    },
    {
      "number": 14,
      "hebrew": "ויחזיאל בן־זכריהו בן־בניה בן־יעיאל בן־מתניה הלוי מן־בני אסף היתה עליו רוח יהוה בתוך הקהל"
    },
    {
      "number": 15,
      "hebrew": "ויאמר הקשיבו כל־יהודה וישבי ירושלם והמלך יהושפט כה־אמר יהוה לכם אתם אל־תיראו ואל־תחתו מפני ההמון הרב הזה כי לא לכם המלחמה כי לאלהים"
    },
    {
      "number": 16,
      "hebrew": "מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל"
    },
    {
      "number": 17,
      "hebrew": "לא לכם להלחם בזאת התיצבו עמדו וראו את־ישועת יהוה עמכם יהודה וירושלם אל־תיראו ואל־תחתו מחר צאו לפניהם ויהוה עמכם"
    },
    {
      "number": 18,
      "hebrew": "ויקד יהושפט אפים ארצה וכל־יהודה וישבי ירושלם נפלו לפני יהוה להשתחות ליהוה"
    },
    {
      "number": 19,
      "hebrew": "ויקמו הלוים מן־בני הקהתים ומן־בני הקרחים להלל ליהוה אלהי ישראל בקול גדול למעלה"
    },
    {
      "number": 20,
      "hebrew": "וישכימו בבקר ויצאו למדבר תקוע ובצאתם עמד יהושפט ויאמר שמעוני יהודה וישבי ירושלם האמינו ביהוה אלהיכם ותאמנו האמינו בנביאיו והצליחו"
    },
    {
      "number": 21,
      "hebrew": "ויועץ אל־העם ויעמד משררים ליהוה ומהללים להדרת־קדש בצאת לפני החלוץ ואמרים הודו ליהוה כי לעולם חסדו"
    },
    {
      "number": 22,
      "hebrew": "ובעת החלו ברנה ותהלה נתן יהוה מארבים על־בני עמון מואב והר־שעיר הבאים ליהודה וינגפו"
    },
    {
      "number": 23,
      "hebrew": "ויעמדו בני עמון ומואב על־ישבי הר־שעיר להחרים ולהשמיד וככלותם ביושבי שעיר עזרו איש־ברעהו למשחית"
    },
    {
      "number": 24,
      "hebrew": "ויהודה בא על־המצפה למדבר ויפנו אל־ההמון והנם פגרים נפלים ארצה ואין פליטה"
    },
    {
      "number": 25,
      "hebrew": "ויבא יהושפט ועמו לבז את־שללם וימצאו בהם לרב ורכוש ופגרים וכלי חמדות וינצלו להם לאין משא ויהיו ימים שלושה בזזים את־השלל כי רב־הוא"
    },
    {
      "number": 26,
      "hebrew": "וביום הרבעי נקהלו לעמק ברכה כי־שם ברכו את־יהוה על־כן קראו את־שם המקום ההוא עמק ברכה עד־היום"
    },
    {
      "number": 27,
      "hebrew": "וישבו כל־איש יהודה וירושלם ויהושפט בראשם לשוב אל־ירושלם בשמחה כי־שמחם יהוה מאויביהם"
    },
    {
      "number": 28,
      "hebrew": "ויבאו ירושלם בנבלים ובכנרות ובחצצרות אל־בית יהוה"
    },
    {
      "number": 29,
      "hebrew": "ויהי פחד אלהים על כל־ממלכות הארצות בשמעם כי נלחם יהוה עם אויבי ישראל"
    },
    {
      "number": 30,
      "hebrew": "ותשקט מלכות יהושפט וינח לו אלהיו מסביב",
      "parsha": "פ"
    },
    {
      "number": 31,
      "hebrew": "וימלך יהושפט על־יהודה בן־שלשים וחמש שנה במלכו ועשרים וחמש שנה מלך בירושלם ושם אמו עזובה בת־שלחי"
    },
    {
      "number": 32,
      "hebrew": "וילך בדרך אביו אסא ולא־סר ממנה לעשות הישר בעיני יהוה"
    },
    {
      "number": 33,
      "hebrew": "אך הבמות לא־סרו ועוד העם לא־הכינו לבבם לאלהי אבתיהם"
    },
    {
      "number": 34,
      "hebrew": "ויתר דברי יהושפט הראשנים והאחרנים הנם כתובים בדברי יהוא בן־חנני אשר העלה על־ספר מלכי ישראל"
    },
    {
      "number": 35,
      "hebrew": "ואחריכן אתחבר יהושפט מלך־יהודה עם אחזיה מלך־ישראל הוא הרשיע לעשות"
    },
    {
      "number": 36,
      "hebrew": "ויחברהו עמו לעשות אניות ללכת תרשיש ויעשו אניות בעציון גבר"
    },
    {
      "number": 37,
      "hebrew": "ויתנבא אליעזר בן־דדוהו ממרשה על־יהושפט לאמר כהתחברך עם־אחזיהו פרץ יהוה את־מעשיך וישברו אניות ולא עצרו ללכת אל־תרשיש"
    }
  ]
}