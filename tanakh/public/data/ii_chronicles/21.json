{
  "book": "II Chronicles",
  "bookHebrew": "דברי הימים ב",
  "chapter": 21,
  "verses": [
    {
      "number": 1,
      "hebrew": "וישכב יהושפט עם־אבתיו ויקבר עם־אבתיו בעיר דויד וימלך יהורם בנו תחתיו"
    },
    {
      "number": 2,
      "hebrew": "ולו־אחים בני יהושפט עזריה ויחיאל וזכריהו ועזריהו ומיכאל ושפטיהו כל־אלה בני יהושפט מלך־ישראל"
    },
    {
      "number": 3,
      "hebrew": "ויתן להם אביהם מתנות רבות לכסף ולזהב ולמגדנות עם־ערי מצרות ביהודה ואת־הממלכה נתן ליהורם כי־הוא הבכור"
    },
    {
      "number": 4,
      "hebrew": "ויקם יהורם על־ממלכת אביו ויתחזק ויהרג את־כל־אחיו בחרב וגם משרי ישראל"
    },
    {
      "number": 5,
      "hebrew": "בן־שלשים ושתים שנה יהורם במלכו ושמונה שנים מלך בירושלם"
    },
    {
      "number": 6,
      "hebrew": "וילך בדרך מלכי ישראל כאשר עשו בית אחאב כי בת־אחאב היתה לו אשה ויעש הרע בעיני יהוה"
    },
    {
      "number": 7,
      "hebrew": "ולא־אבה יהוה להשחית את־בית דויד למען הברית אשר כרת לדויד וכאשר אמר לתת לו ניר ולבניו כל־הימים"
    },
    {
      "number": 8,
      "hebrew": "בימיו פשע אדום מתחת יד־יהודה וימליכו עליהם מלך"
    },
    {
      "number": 9,
      "hebrew": "ויעבר יהורם עם־שריו וכל־הרכב עמו ויהי קם לילה ויך את־אדום הסובב אליו ואת שרי הרכב"
    },
    {
      "number": 10,
      "hebrew": "ויפשע אדום מתחת יד־יהודה עד היום הזה אז תפשע לבנה בעת ההיא מתחת ידו כי עזב את־יהוה אלהי אבתיו"
    },
    {
      "number": 11,
      "hebrew": "גם־הוא עשה־במות בהרי יהודה ויזן את־ישבי ירושלם וידח את־יהודה"
    },
    {
      "number": 12,
      "hebrew": "ויבא אליו מכתב מאליהו הנביא לאמר כה אמר יהוה אלהי דויד אביך תחת אשר לא־הלכת בדרכי יהושפט אביך ובדרכי אסא מלך־יהודה"
    },
    {
      "number": 13,
      "hebrew": "ותלך בדרך מלכי ישראל ותזנה את־יהודה ואת־ישבי ירושלם כהזנות בית אחאב וגם את־אחיך בית־אביך הטובים ממך הרגת"
    },
    {
      "number": 14,
      "hebrew": "הנה יהוה נגף מגפה גדולה בעמך ובבניך ובנשיך ובכל־רכושך"
    },
    {
      "number": 15,
      "hebrew": "ואתה בחליים רבים במחלה מעיך עד־יצאו מעיך מן־החלי ימים על־ימים"
    },
    {
      "number": 16,
      "hebrew": "ויער יהוה על־יהורם את רוח הפלשתים והערבים אשר על־יד כושים"
    },
    {
      "number": 17,
      "hebrew": "ויעלו ביהודה ויבקעוה וישבו את כל־הרכוש הנמצא לבית־המלך וגם־בניו ונשיו ולא נשאר־לו בן כי אם־יהואחז קטן בניו"
    },
    {
      "number": 18,
      "hebrew": "ואחרי כל־זאת נגפו יהוה במעיו לחלי לאין מרפא"
    },
    {
      "number": 19,
      "hebrew": "ויהי לימים מימים וכעת צאת הקץ לימים שנים יצאו מעיו עם־חליו וימת בתחלאים רעים ולא־עשו לו עמו שרפה כשרפת אבתיו"
    },
    {
      "number": 20,
      "hebrew": "בן־שלשים ושתים היה במלכו ושמונה שנים מלך בירושלם וילך בלא חמדה ויקברהו בעיר דויד ולא בקברות המלכים"
    }
  ]
}