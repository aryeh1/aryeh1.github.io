{
  "book": "II Chronicles",
  "bookHebrew": "דברי הימים ב",
  "chapter": 13,
  "verses": [
    {
      "number": 1,
      "hebrew": "בשנת שמונה עשרה למלך ירבעם וימלך אביה על־יהודה"
    },
    {
      "number": 2,
      "hebrew": "שלוש שנים מלך בירושלם ושם אמו מיכיהו בת־אוריאל מן־גבעה ומלחמה היתה בין אביה ובין ירבעם"
    },
    {
      "number": 3,
      "hebrew": "ויאסר אביה את־המלחמה בחיל גבורי מלחמה ארבע־מאות אלף איש בחור וירבעם ערך עמו מלחמה בשמונה מאות אלף איש בחור גבור חיל",
      "parsha": "ס"
    },
    {
      "number": 4,
      "hebrew": "ויקם אביה מעל להר צמרים אשר בהר אפרים ויאמר שמעוני ירבעם וכל־ישראל"
    },
    {
      "number": 5,
      "hebrew": "הלא לכם לדעת כי יהוה אלהי ישראל נתן ממלכה לדויד על־ישראל לעולם לו ולבניו ברית מלח",
      "parsha": "פ"
    },
    {
      "number": 6,
      "hebrew": "ויקם ירבעם בן־נבט עבד שלמה בן־דויד וימרד על־אדניו"
    },
    {
      "number": 7,
      "hebrew": "ויקבצו עליו אנשים רקים בני בליעל ויתאמצו על־רחבעם בן־שלמה ורחבעם היה נער ורך־לבב ולא התחזק לפניהם"
    },
    {
      "number": 8,
      "hebrew": "ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשר עשה לכם ירבעם לאלהים"
    },
    {
      "number": 9,
      "hebrew": "הלא הדחתם את־כהני יהוה את־בני אהרן והלוים ותעשו לכם כהנים כעמי הארצות כל־הבא למלא ידו בפר בן־בקר ואילם שבעה והיה כהן ללא אלהים",
      "parsha": "ס"
    },
    {
      "number": 10,
      "hebrew": "ואנחנו יהוה אלהינו ולא עזבנהו וכהנים משרתים ליהוה בני אהרן והלוים במלאכת"
    },
    {
      "number": 11,
      "hebrew": "ומקטרים ליהוה עלות בבקר־בבקר ובערב־בערב וקטרת־סמים ומערכת לחם על־השלחן הטהור ומנורת הזהב ונרתיה לבער בערב בערב כי־שמרים אנחנו את־משמרת יהוה אלהינו ואתם עזבתם אתו"
    },
    {
      "number": 12,
      "hebrew": "והנה עמנו בראש האלהים וכהניו וחצצרות התרועה להריע עליכם בני ישראל אל־תלחמו עם־יהוה אלהי־אבתיכם כי־לא תצליחו"
    },
    {
      "number": 13,
      "hebrew": "וירבעם הסב את־המארב לבוא מאחריהם ויהיו לפני יהודה והמארב מאחריהם"
    },
    {
      "number": 14,
      "hebrew": "ויפנו יהודה והנה להם המלחמה פנים ואחור ויצעקו ליהוה והכהנים מחצצרים [מחצרים] בחצצרות"
    },
    {
      "number": 15,
      "hebrew": "ויריעו איש יהודה ויהי בהריע איש יהודה והאלהים נגף את־ירבעם וכל־ישראל לפני אביה ויהודה"
    },
    {
      "number": 16,
      "hebrew": "וינוסו בני־ישראל מפני יהודה ויתנם אלהים בידם"
    },
    {
      "number": 17,
      "hebrew": "ויכו בהם אביה ועמו מכה רבה ויפלו חללים מישראל חמש־מאות אלף איש בחור"
    },
    {
      "number": 18,
      "hebrew": "ויכנעו בני־ישראל בעת ההיא ויאמצו בני יהודה כי נשענו על־יהוה אלהי אבותיהם"
    },
    {
      "number": 19,
      "hebrew": "וירדף אביה אחרי ירבעם וילכד ממנו ערים את־בית־אל ואת־בנותיה ואת־ישנה ואת־בנותיה ואת־עפרון [עפרין] ובנתיה"
    },
    {
      "number": 20,
      "hebrew": "ולא־עצר כח־ירבעם עוד בימי אביהו ויגפהו יהוה וימת",
      "parsha": "פ"
    },
    {
      "number": 21,
      "hebrew": "ויתחזק אביהו וישא־לו נשים ארבע עשרה ויולד עשרים ושנים בנים ושש עשרה בנות"
    },
    {
      "number": 22,
      "hebrew": "ויתר דברי אביה ודרכיו ודבריו כתובים במדרש הנביא עדו"
    },
    {
      "number": 23,
      "hebrew": "וישכב אביה עם־אבתיו ויקברו אתו בעיר דויד וימלך אסא בנו תחתיו בימיו שקטה הארץ עשר שנים",
      "parsha": "פ"
    }
  ]
}