{
  "book": "Obadiah",
  "bookHebrew": "עובדיה",
  "chapter": 1,
  "verses": [
    {
      "number": 1,
      "hebrew": "חזון עבדיה כה־אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה"
    },
    {
      "number": 2,
      "hebrew": "הנה קטן נתתיך בגוים בזוי אתה מאד"
    },
    {
      "number": 3,
      "hebrew": "זדון לבך השיאך שכני בחגוי־סלע מרום שבתו אמר בלבו מי יורדני ארץ"
    },
    {
      "number": 4,
      "hebrew": "אם־תגביה כנשר ואם־בין כוכבים שים קנך משם אורידך נאם־יהוה"
    },
    {
      "number": 5,
      "hebrew": "אם־גנבים באו־לך אם־שודדי לילה איך נדמיתה הלוא יגנבו דים אם־בצרים באו לך הלוא ישאירו עללות"
    },
    {
      "number": 6,
      "hebrew": "איך נחפשו עשו נבעו מצפניו"
    },
    {
      "number": 7,
      "hebrew": "עד־הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו"
    },
    {
      "number": 8,
      "hebrew": "הלוא ביום ההוא נאם־יהוה והאבדתי חכמים מאדום ותבונה מהר עשו"
    },
    {
      "number": 9,
      "hebrew": "וחתו גבוריך תימן למען יכרת־איש מהר עשו מקטל"
    },
    {
      "number": 10,
      "hebrew": "מחמס אחיך יעקב תכסך בושה ונכרת לעולם"
    },
    {
      "number": 11,
      "hebrew": "ביום עמדך מנגד ביום שבות זרים חילו ונכרים באו שערו [שעריו] ועל־ירושלם ידו גורל גם־אתה כאחד מהם"
    },
    {
      "number": 12,
      "hebrew": "ואל־תרא ביום־אחיך ביום נכרו ואל־תשמח לבני־יהודה ביום אבדם ואל־תגדל פיך ביום צרה"
    },
    {
      "number": 13,
      "hebrew": "אל־תבוא בשער־עמי ביום אידם אל־תרא גם־אתה ברעתו ביום אידו ואל־תשלחנה בחילו ביום אידו"
    },
    {
      "number": 14,
      "hebrew": "ואל־תעמד על־הפרק להכרית את־פליטיו ואל־תסגר שרידיו ביום צרה"
    },
    {
      "number": 15,
      "hebrew": "כי־קרוב יום־יהוה על־כל־הגוים כאשר עשית יעשה לך גמלך ישוב בראשך"
    },
    {
      "number": 16,
      "hebrew": "כי כאשר שתיתם על־הר קדשי ישתו כל־הגוים תמיד ושתו ולעו והיו כלוא היו"
    },
    {
      "number": 17,
      "hebrew": "ובהר ציון תהיה פליטה והיה קדש וירשו בית יעקב את מורשיהם"
    },
    {
      "number": 18,
      "hebrew": "והיה בית־יעקב אש ובית יוסף להבה ובית עשו לקש ודלקו בהם ואכלום ולא־יהיה שריד לבית עשו כי יהוה דבר"
    },
    {
      "number": 19,
      "hebrew": "וירשו הנגב את־הר עשו והשפלה את־פלשתים וירשו את־שדה אפרים ואת שדה שמרון ובנימן את־הגלעד"
    },
    {
      "number": 20,
      "hebrew": "וגלת החל־הזה לבני ישראל אשר־כנענים עד־צרפת וגלת ירושלם אשר בספרד ירשו את ערי הנגב"
    },
    {
      "number": 21,
      "hebrew": "ועלו מושעים בהר ציון לשפט את־הר עשו והיתה ליהוה המלוכה"
    }
  ]
}