{
  "book": "Joel",
  "bookHebrew": "יואל",
  "chapter": 2,
  "verses": [
    {
      "number": 1,
      "hebrew": "תקעו שופר בציון והריעו בהר קדשי ירגזו כל ישבי הארץ כי־בא יום־יהוה כי קרוב"
    },
    {
      "number": 2,
      "hebrew": "יום חשך ואפלה יום ענן וערפל כשחר פרש על־ההרים עם רב ועצום כמהו לא נהיה מן־העולם ואחריו לא יוסף עד־שני דור ודור"
    },
    {
      "number": 3,
      "hebrew": "לפניו אכלה אש ואחריו תלהט להבה כגן־עדן הארץ לפניו ואחריו מדבר שממה וגם־פליטה לא־היתה לו"
    },
    {
      "number": 4,
      "hebrew": "כמראה סוסים מראהו וכפרשים כן ירוצון"
    },
    {
      "number": 5,
      "hebrew": "כקול מרכבות על־ראשי ההרים ירקדון כקול להב אש אכלה קש כעם עצום ערוך מלחמה"
    },
    {
      "number": 6,
      "hebrew": "מפניו יחילו עמים כל־פנים קבצו פארור"
    },
    {
      "number": 7,
      "hebrew": "כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם"
    },
    {
      "number": 8,
      "hebrew": "ואיש אחיו לא ידחקון גבר במסלתו ילכון ובעד השלח יפלו לא יבצעו"
    },
    {
      "number": 9,
      "hebrew": "בעיר ישקו בחומה ירצון בבתים יעלו בעד החלונים יבאו כגנב"
    },
    {
      "number": 10,
      "hebrew": "לפניו רגזה ארץ רעשו שמים שמש וירח קדרו וכוכבים אספו נגהם"
    },
    {
      "number": 11,
      "hebrew": "ויהוה נתן קולו לפני חילו כי רב מאד מחנהו כי עצום עשה דברו כי־גדול יום־יהוה ונורא מאד ומי יכילנו"
    },
    {
      "number": 12,
      "hebrew": "וגם־עתה נאם־יהוה שבו עדי בכל־לבבכם ובצום ובבכי ובמספד"
    },
    {
      "number": 13,
      "hebrew": "וקרעו לבבכם ואל־בגדיכם ושובו אל־יהוה אלהיכם כי־חנון ורחום הוא ארך אפים ורב־חסד ונחם על־הרעה"
    },
    {
      "number": 14,
      "hebrew": "מי יודע ישוב ונחם והשאיר אחריו ברכה מנחה ונסך ליהוה אלהיכם",
      "parsha": "פ"
    },
    {
      "number": 15,
      "hebrew": "תקעו שופר בציון קדשו־צום קראו עצרה"
    },
    {
      "number": 16,
      "hebrew": "אספו־עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה"
    },
    {
      "number": 17,
      "hebrew": "בין האולם ולמזבח יבכו הכהנים משרתי יהוה ויאמרו חוסה יהוה על־עמך ואל־תתן נחלתך לחרפה למשל־בם גוים למה יאמרו בעמים איה אלהיהם"
    },
    {
      "number": 18,
      "hebrew": "ויקנא יהוה לארצו ויחמל על־עמו"
    },
    {
      "number": 19,
      "hebrew": "ויען יהוה ויאמר לעמו הנני שלח לכם את־הדגן והתירוש והיצהר ושבעתם אתו ולא־אתן אתכם עוד חרפה בגוים"
    },
    {
      "number": 20,
      "hebrew": "ואת־הצפוני ארחיק מעליכם והדחתיו אל־ארץ ציה ושממה את־פניו אל־הים הקדמני וספו אל־הים האחרון ועלה באשו ותעל צחנתו כי הגדיל לעשות"
    },
    {
      "number": 21,
      "hebrew": "אל־תיראי אדמה גילי ושמחי כי־הגדיל יהוה לעשות"
    },
    {
      "number": 22,
      "hebrew": "אל־תיראו בהמות שדי כי דשאו נאות מדבר כי־עץ נשא פריו תאנה וגפן נתנו חילם"
    },
    {
      "number": 23,
      "hebrew": "ובני ציון גילו ושמחו ביהוה אלהיכם כי־נתן לכם את־המורה לצדקה ויורד לכם גשם מורה ומלקוש בראשון"
    },
    {
      "number": 24,
      "hebrew": "ומלאו הגרנות בר והשיקו היקבים תירוש ויצהר"
    },
    {
      "number": 25,
      "hebrew": "ושלמתי לכם את־השנים אשר אכל הארבה הילק והחסיל והגזם חילי הגדול אשר שלחתי בכם"
    },
    {
      "number": 26,
      "hebrew": "ואכלתם אכול ושבוע והללתם את־שם יהוה אלהיכם אשר־עשה עמכם להפליא ולא־יבשו עמי לעולם"
    },
    {
      "number": 27,
      "hebrew": "וידעתם כי בקרב ישראל אני ואני יהוה אלהיכם ואין עוד ולא־יבשו עמי לעולם",
      "parsha": "פ"
    }
  ]
}