{
  "book": "Joel",
  "bookHebrew": "יואל",
  "chapter": 4,
  "verses": [
    {
      "number": 1,
      "hebrew": "כי הנה בימים ההמה ובעת ההיא אשר אשוב [אשיב] את־שבות יהודה וירושלם"
    },
    {
      "number": 2,
      "hebrew": "וקבצתי את־כל־הגוים והורדתים אל־עמק יהושפט ונשפטתי עמם שם על־עמי ונחלתי ישראל אשר פזרו בגוים ואת־ארצי חלקו"
    },
    {
      "number": 3,
      "hebrew": "ואל־עמי ידו גורל ויתנו הילד בזונה והילדה מכרו ביין וישתו"
    },
    {
      "number": 4,
      "hebrew": "וגם מה־אתם לי צר וצידון וכל גלילות פלשת הגמול אתם משלמים עלי ואם־גמלים אתם עלי קל מהרה אשיב גמלכם בראשכם"
    },
    {
      "number": 5,
      "hebrew": "אשר־כספי וזהבי לקחתם ומחמדי הטבים הבאתם להיכליכם"
    },
    {
      "number": 6,
      "hebrew": "ובני יהודה ובני ירושלם מכרתם לבני היונים למען הרחיקם מעל גבולם"
    },
    {
      "number": 7,
      "hebrew": "הנני מעירם מן־המקום אשר־מכרתם אתם שמה והשבתי גמלכם בראשכם"
    },
    {
      "number": 8,
      "hebrew": "ומכרתי את־בניכם ואת־בנותיכם ביד בני יהודה ומכרום לשבאים אל־גוי רחוק כי יהוה דבר",
      "parsha": "פ"
    },
    {
      "number": 9,
      "hebrew": "קראו־זאת בגוים קדשו מלחמה העירו הגבורים יגשו יעלו כל אנשי המלחמה"
    },
    {
      "number": 10,
      "hebrew": "כתו אתיכם לחרבות ומזמרתיכם לרמחים החלש יאמר גבור אני"
    },
    {
      "number": 11,
      "hebrew": "עושו ובאו כל־הגוים מסביב ונקבצו שמה הנחת יהוה גבוריך"
    },
    {
      "number": 12,
      "hebrew": "יעורו ויעלו הגוים אל־עמק יהושפט כי שם אשב לשפט את־כל־הגוים מסביב"
    },
    {
      "number": 13,
      "hebrew": "שלחו מגל כי בשל קציר באו רדו כי־מלאה גת השיקו היקבים כי רבה רעתם"
    },
    {
      "number": 14,
      "hebrew": "המונים המונים בעמק החרוץ כי קרוב יום יהוה בעמק החרוץ"
    },
    {
      "number": 15,
      "hebrew": "שמש וירח קדרו וכוכבים אספו נגהם"
    },
    {
      "number": 16,
      "hebrew": "ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל"
    },
    {
      "number": 17,
      "hebrew": "וידעתם כי אני יהוה אלהיכם שכן בציון הר־קדשי והיתה ירושלם קדש וזרים לא־יעברו־בה עוד",
      "parsha": "ס"
    },
    {
      "number": 18,
      "hebrew": "והיה ביום ההוא יטפו ההרים עסיס והגבעות תלכנה חלב וכל־אפיקי יהודה ילכו מים ומעין מבית יהוה יצא והשקה את־נחל השטים"
    },
    {
      "number": 19,
      "hebrew": "מצרים לשממה תהיה ואדום למדבר שממה תהיה מחמס בני יהודה אשר־שפכו דם־נקיא בארצם"
    },
    {
      "number": 20,
      "hebrew": "ויהודה לעולם תשב וירושלם לדור ודור"
    },
    {
      "number": 21,
      "hebrew": "ונקיתי דמם לא־נקיתי ויהוה שכן בציון"
    }
  ]
}