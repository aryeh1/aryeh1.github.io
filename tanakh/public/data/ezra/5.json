{
  "book": "Ezra",
  "bookHebrew": "עזרא",
  "chapter": 5,
  "verses": [
    {
      "number": 1,
      "hebrew": "והתנבי חגי נביאה [נביא] וזכריה בר־עדוא נביאיא [נבייא] על־יהודיא די ביהוד ובירושלם בשם אלה ישראל עליהון"
    },
    {
      "number": 2,
      "hebrew": "באדין קמו זרבבל בר־שאלתיאל וישוע בר־יוצדק ושריו למבנא בית אלהא די בירושלם ועמהון נביאיא [נבייא] די־אלהא מסעדין להון"
    },
    {
      "number": 3,
      "hebrew": "בה־זמנא אתא עליהון תתני פחת עבר־נהרה ושתר בוזני וכנותהון וכן אמרין להם מן־שם לכם טעם ביתא דנה לבנא ואשרנא דנה לשכללה"
    },
    {
      "number": 4,
      "hebrew": "אדין כנמא אמרנא להם מן־אנון שמהת גבריא די־דנה בנינא בנין"
    },
    {
      "number": 5,
      "hebrew": "ועין אלההם הות על־שבי יהודיא ולא־בטלו המו עד־טעמא לדריוש יהך ואדין יתיבון נשתונא על־דנה"
    },
    {
      "number": 6,
      "hebrew": "פרשגן אגרתא די־שלח תתני פחת עבר־נהרה ושתר בוזני וכנותה אפרסכיא די בעבר נהרה על־דריוש מלכא"
    },
    {
      "number": 7,
      "hebrew": "פתגמא שלחו עלוהי וכדנה כתיב בגוה לדריוש מלכא שלמא כלא"
    },
    {
      "number": 8,
      "hebrew": "ידיע להוא למלכא די־אזלנא ליהוד מדינתא לבית אלהא רבא והוא מתבנא אבן גלל ואע מתשם בכתליא ועבידתא דך אספרנא מתעבדא ומצלח בידהם"
    },
    {
      "number": 9,
      "hebrew": "אדין שאלנא לשביא אלך כנמא אמרנא להם מן־שם לכם טעם ביתא דנה למבניה ואשרנא דנה לשכללה"
    },
    {
      "number": 10,
      "hebrew": "ואף שמהתהם שאלנא להם להודעותך די נכתב שם־גבריא די בראשיהם"
    },
    {
      "number": 11,
      "hebrew": "וכנמא פתגמא התיבונא לממר אנחנא המו עבדוהי די־אלה שמיא וארעא ובנין ביתא די־הוא בנה מקדמת דנה שנין שגיאן ומלך לישראל רב בנהי ושכללה"
    },
    {
      "number": 12,
      "hebrew": "להן מן־די הרגזו אבהתנא לאלה שמיא יהב המו ביד נבוכדנצר מלך־בבל כסדיא [כסדאה] וביתה דנה סתרה ועמה הגלי לבבל"
    },
    {
      "number": 13,
      "hebrew": "ברם בשנת חדה לכורש מלכא די בבל כורש מלכא שם טעם בית־אלהא דנה לבנא"
    },
    {
      "number": 14,
      "hebrew": "ואף מאניא די־בית־אלהא די דהבה וכספא די נבוכדנצר הנפק מן־היכלא די בירושלם והיבל המו להיכלא די בבל הנפק המו כורש מלכא מן־היכלא די בבל ויהיבו לששבצר שמה די פחה שמה"
    },
    {
      "number": 15,
      "hebrew": "ואמר־לה אלה [אל] מאניא שא אזל־אחת המו בהיכלא די בירושלם ובית אלהא יתבנא על־אתרה"
    },
    {
      "number": 16,
      "hebrew": "אדין ששבצר דך אתא יהב אשיא די־בית אלהא די בירושלם ומן־אדין ועד־כען מתבנא ולא שלם"
    },
    {
      "number": 17,
      "hebrew": "וכען הן על־מלכא טב יתבקר בבית גנזיא די־מלכא תמה די בבבל הן איתי די־מן־כורש מלכא שים טעם למבנא בית־אלהא דך בירושלם ורעות מלכא על־דנה ישלח עלינא"
    }
  ]
}