{
  "book": "Ezra",
  "bookHebrew": "עזרא",
  "chapter": 8,
  "verses": [
    {
      "number": 1,
      "hebrew": "ואלה ראשי אבתיהם והתיחשם העלים עמי במלכות ארתחשסתא המלך מבבל",
      "parsha": "ס"
    },
    {
      "number": 2,
      "hebrew": "מבני פינחס גרשם מבני איתמר דניאל מבני דויד חטוש",
      "parsha": "ס"
    },
    {
      "number": 3,
      "hebrew": "מבני שכניה מבני פרעש זכריה ועמו התיחש לזכרים מאה וחמשים",
      "parsha": "ס"
    },
    {
      "number": 4,
      "hebrew": "מבני פחת מואב אליהועיני בן־זרחיה ועמו מאתים הזכרים",
      "parsha": "ס"
    },
    {
      "number": 5,
      "hebrew": "מבני שכניה בן־יחזיאל ועמו שלש מאות הזכרים",
      "parsha": "ס"
    },
    {
      "number": 6,
      "hebrew": "ומבני עדין עבד בן־יונתן ועמו חמשים הזכרים",
      "parsha": "ס"
    },
    {
      "number": 7,
      "hebrew": "ומבני עילם ישעיה בן־עתליה ועמו שבעים הזכרים",
      "parsha": "ס"
    },
    {
      "number": 8,
      "hebrew": "ומבני שפטיה זבדיה בן־מיכאל ועמו שמנים הזכרים",
      "parsha": "ס"
    },
    {
      "number": 9,
      "hebrew": "מבני יואב עבדיה בן־יחיאל ועמו מאתים ושמנה עשר הזכרים",
      "parsha": "ס"
    },
    {
      "number": 10,
      "hebrew": "ומבני שלומית בן־יוספיה ועמו מאה וששים הזכרים",
      "parsha": "ס"
    },
    {
      "number": 11,
      "hebrew": "ומבני בבי זכריה בן־בבי ועמו עשרים ושמנה הזכרים",
      "parsha": "ס"
    },
    {
      "number": 12,
      "hebrew": "ומבני עזגד יוחנן בן־הקטן ועמו מאה ועשרה הזכרים",
      "parsha": "ס"
    },
    {
      "number": 13,
      "hebrew": "ומבני אדניקם אחרנים ואלה שמותם אליפלט יעיאל ושמעיה ועמהם ששים הזכרים",
      "parsha": "ס"
    },
    {
      "number": 14,
      "hebrew": "ומבני בגוי עותי וזבוד [וזכור] ועמו שבעים הזכרים",
      "parsha": "פ"
    },
    {
      "number": 15,
      "hebrew": "ואקבצם אל־הנהר הבא אל־אהוא ונחנה שם ימים שלשה ואבינה בעם ובכהנים ומבני לוי לא־מצאתי שם"
    },
    {
      "number": 16,
      "hebrew": "ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם ראשים וליויריב ולאלנתן מבינים"
    },
    {
      "number": 17,
      "hebrew": "ואוצאה [ואצוה] אותם על־אדו הראש בכספיא המקום ואשימה בפיהם דברים לדבר אל־אדו אחיו הנתונים [הנתינים] בכספיא המקום להביא־לנו משרתים לבית אלהינו"
    },
    {
      "number": 18,
      "hebrew": "ויביאו לנו כיד־אלהינו הטובה עלינו איש שכל מבני מחלי בן־לוי בן־ישראל ושרביה ובניו ואחיו שמנה עשר",
      "parsha": "ס"
    },
    {
      "number": 19,
      "hebrew": "ואת־חשביה ואתו ישעיה מבני מררי אחיו ובניהם עשרים",
      "parsha": "ס"
    },
    {
      "number": 20,
      "hebrew": "ומן־הנתינים שנתן דויד והשרים לעבדת הלוים נתינים מאתים ועשרים כלם נקבו בשמות"
    },
    {
      "number": 21,
      "hebrew": "ואקרא שם צום על־הנהר אהוא להתענות לפני אלהינו לבקש ממנו דרך ישרה לנו ולטפנו ולכל־רכושנו"
    },
    {
      "number": 22,
      "hebrew": "כי בשתי לשאול מן־המלך חיל ופרשים לעזרנו מאויב בדרך כי־אמרנו למלך לאמר יד־אלהינו על־כל־מבקשיו לטובה ועזו ואפו על כל־עזביו"
    },
    {
      "number": 23,
      "hebrew": "ונצומה ונבקשה מאלהינו על־זאת ויעתר לנו"
    },
    {
      "number": 24,
      "hebrew": "ואבדילה משרי הכהנים שנים עשר לשרביה חשביה ועמהם מאחיהם עשרה"
    },
    {
      "number": 25,
      "hebrew": "ואשקולה [ואשקלה] להם את־הכסף ואת־הזהב ואת־הכלים תרומת בית־אלהינו ההרימו המלך ויעציו ושריו וכל־ישראל הנמצאים"
    },
    {
      "number": 26,
      "hebrew": "ואשקלה על־ידם כסף ככרים שש־מאות וחמשים וכלי־כסף מאה לככרים זהב מאה ככר"
    },
    {
      "number": 27,
      "hebrew": "וכפרי זהב עשרים לאדרכנים אלף וכלי נחשת מצהב טובה שנים חמודת כזהב"
    },
    {
      "number": 28,
      "hebrew": "ואמרה אלהם אתם קדש ליהוה והכלים קדש והכסף והזהב נדבה ליהוה אלהי אבתיכם"
    },
    {
      "number": 29,
      "hebrew": "שקדו ושמרו עד־תשקלו לפני שרי הכהנים והלוים ושרי־האבות לישראל בירושלם הלשכות בית יהוה"
    },
    {
      "number": 30,
      "hebrew": "וקבלו הכהנים והלוים משקל הכסף והזהב והכלים להביא לירושלם לבית אלהינו",
      "parsha": "פ"
    },
    {
      "number": 31,
      "hebrew": "ונסעה מנהר אהוא בשנים עשר לחדש הראשון ללכת ירושלם ויד־אלהינו היתה עלינו ויצילנו מכף אויב ואורב על־הדרך"
    },
    {
      "number": 32,
      "hebrew": "ונבוא ירושלם ונשב שם ימים שלשה"
    },
    {
      "number": 33,
      "hebrew": "וביום הרביעי נשקל הכסף והזהב והכלים בבית אלהינו על יד־מרמות בן־אוריה הכהן ועמו אלעזר בן־פינחס ועמהם יוזבד בן־ישוע ונועדיה בן־בנוי הלוים"
    },
    {
      "number": 34,
      "hebrew": "במספר במשקל לכל ויכתב כל־המשקל בעת ההיא",
      "parsha": "פ"
    },
    {
      "number": 35,
      "hebrew": "הבאים מהשבי בני־הגולה הקריבו עלות לאלהי ישראל פרים שנים־עשר על־כל־ישראל אילים תשעים וששה כבשים שבעים ושבעה צפירי חטאת שנים עשר הכל עולה ליהוה",
      "parsha": "פ"
    },
    {
      "number": 36,
      "hebrew": "ויתנו את־דתי המלך לאחשדרפני המלך ופחוות עבר הנהר ונשאו את־העם ואת־בית־האלהים",
      "parsha": "ס"
    }
  ]
}