{
  "book": "Ezra",
  "bookHebrew": "עזרא",
  "chapter": 9,
  "verses": [
    {
      "number": 1,
      "hebrew": "וככלות אלה נגשו אלי השרים לאמר לא־נבדלו העם ישראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי"
    },
    {
      "number": 2,
      "hebrew": "כי־נשאו מבנתיהם להם ולבניהם והתערבו זרע הקדש בעמי הארצות ויד השרים והסגנים היתה במעל הזה ראשונה"
    },
    {
      "number": 3,
      "hebrew": "וכשמעי את־הדבר הזה קרעתי את־בגדי ומעילי ואמרטה משער ראשי וזקני ואשבה משומם"
    },
    {
      "number": 4,
      "hebrew": "ואלי יאספו כל חרד בדברי אלהי־ישראל על מעל הגולה ואני ישב משומם עד למנחת הערב"
    },
    {
      "number": 5,
      "hebrew": "ובמנחת הערב קמתי מתעניתי ובקרעי בגדי ומעילי ואכרעה על־ברכי ואפרשה כפי אל־יהוה אלהי"
    },
    {
      "number": 6,
      "hebrew": "ואמרה אלהי בשתי ונכלמתי להרים אלהי פני אליך כי עונתינו רבו למעלה ראש ואשמתנו גדלה עד לשמים"
    },
    {
      "number": 7,
      "hebrew": "מימי אבתינו אנחנו באשמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשבי ובבזה ובבשת פנים כהיום הזה"
    },
    {
      "number": 8,
      "hebrew": "ועתה כמעט־רגע היתה תחנה מאת יהוה אלהינו להשאיר לנו פליטה ולתת־לנו יתד במקום קדשו להאיר עינינו אלהינו ולתתנו מחיה מעט בעבדתנו"
    },
    {
      "number": 9,
      "hebrew": "כי־עבדים אנחנו ובעבדתנו לא עזבנו אלהינו ויט־עלינו חסד לפני מלכי פרס לתת־לנו מחיה לרומם את־בית אלהינו ולהעמיד את־חרבתיו ולתת־לנו גדר ביהודה ובירושלם",
      "parsha": "ס"
    },
    {
      "number": 10,
      "hebrew": "ועתה מה־נאמר אלהינו אחרי־זאת כי עזבנו מצותיך"
    },
    {
      "number": 11,
      "hebrew": "אשר צוית ביד עבדיך הנביאים לאמר הארץ אשר אתם באים לרשתה ארץ נדה היא בנדת עמי הארצות בתועבתיהם אשר מלאוה מפה אל־פה בטמאתם"
    },
    {
      "number": 12,
      "hebrew": "ועתה בנותיכם אל־תתנו לבניהם ובנתיהם אל־תשאו לבניכם ולא־תדרשו שלמם וטובתם עד־עולם למען תחזקו ואכלתם את־טוב הארץ והורשתם לבניכם עד־עולם"
    },
    {
      "number": 13,
      "hebrew": "ואחרי כל־הבא עלינו במעשינו הרעים ובאשמתנו הגדלה כי אתה אלהינו חשכת למטה מעוננו ונתתה לנו פליטה כזאת"
    },
    {
      "number": 14,
      "hebrew": "הנשוב להפר מצותיך ולהתחתן בעמי התעבות האלה הלוא תאנף־בנו עד־כלה לאין שארית ופליטה",
      "parsha": "ס"
    },
    {
      "number": 15,
      "hebrew": "יהוה אלהי ישראל צדיק אתה כי־נשארנו פליטה כהיום הזה הננו לפניך באשמתינו כי אין לעמוד לפניך על־זאת",
      "parsha": "פ"
    }
  ]
}