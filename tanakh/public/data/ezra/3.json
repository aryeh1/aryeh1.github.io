{
  "book": "Ezra",
  "bookHebrew": "עזרא",
  "chapter": 3,
  "verses": [
    {
      "number": 1,
      "hebrew": "ויגע החדש השביעי ובני ישראל בערים ויאספו העם כאיש אחד אל־ירושלם",
      "parsha": "ס"
    },
    {
      "number": 2,
      "hebrew": "ויקם ישוע בן־יוצדק ואחיו הכהנים וזרבבל בן־שאלתיאל ואחיו ויבנו את־מזבח אלהי ישראל להעלות עליו עלות ככתוב בתורת משה איש־האלהים"
    },
    {
      "number": 3,
      "hebrew": "ויכינו המזבח על־מכונתיו כי באימה עליהם מעמי הארצות ויעל [ויעלו] עליו עלות ליהוה עלות לבקר ולערב"
    },
    {
      "number": 4,
      "hebrew": "ויעשו את־חג הסכות ככתוב ועלת יום ביום במספר כמשפט דבר־יום ביומו"
    },
    {
      "number": 5,
      "hebrew": "ואחריכן עלת תמיד ולחדשים ולכל־מועדי יהוה המקדשים ולכל מתנדב נדבה ליהוה"
    },
    {
      "number": 6,
      "hebrew": "מיום אחד לחדש השביעי החלו להעלות עלות ליהוה והיכל יהוה לא יסד"
    },
    {
      "number": 7,
      "hebrew": "ויתנו־כסף לחצבים ולחרשים ומאכל ומשתה ושמן לצדנים ולצרים להביא עצי ארזים מן־הלבנון אל־ים יפוא כרשיון כורש מלך־פרס עליהם",
      "parsha": "פ"
    },
    {
      "number": 8,
      "hebrew": "ובשנה השנית לבואם אל־בית האלהים לירושלם בחדש השני החלו זרבבל בן־שאלתיאל וישוע בן־יוצדק ושאר אחיהם הכהנים והלוים וכל־הבאים מהשבי ירושלם ויעמידו את־הלוים מבן עשרים שנה ומעלה לנצח על־מלאכת בית־יהוה"
    },
    {
      "number": 9,
      "hebrew": "ויעמד ישוע בניו ואחיו קדמיאל ובניו בני־יהודה כאחד לנצח על־עשה המלאכה בבית האלהים בני חנדד בניהם ואחיהם הלוים",
      "parsha": "ס"
    },
    {
      "number": 10,
      "hebrew": "ויסדו הבנים את־היכל יהוה ויעמידו הכהנים מלבשים בחצצרות והלוים בני־אסף במצלתים להלל את־יהוה על־ידי דויד מלך־ישראל"
    },
    {
      "number": 11,
      "hebrew": "ויענו בהלל ובהודת ליהוה כי טוב כי־לעולם חסדו על־ישראל וכל־העם הריעו תרועה גדולה בהלל ליהוה על הוסד בית־יהוה"
    },
    {
      "number": 12,
      "hebrew": "ורבים מהכהנים והלוים וראשי האבות הזקנים אשר ראו את־הבית הראשון ביסדו זה הבית בעיניהם בכים בקול גדול ורבים בתרועה בשמחה להרים קול"
    },
    {
      "number": 13,
      "hebrew": "ואין העם מכירים קול תרועת השמחה לקול בכי העם כי העם מריעים תרועה גדולה והקול נשמע עד־למרחוק",
      "parsha": "פ"
    }
  ]
}