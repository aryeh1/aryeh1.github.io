{
  "book": "Ezekiel",
  "bookHebrew": "יחזקאל",
  "chapter": 16,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם הודע את־ירושלם את־תועבתיה"
    },
    {
      "number": 3,
      "hebrew": "ואמרת כה־אמר אדני יהוה לירושלם מכרתיך ומלדתיך מארץ הכנעני אביך האמרי ואמך חתית"
    },
    {
      "number": 4,
      "hebrew": "ומולדותיך ביום הולדת אתך לא־כרת שרך ובמים לא־רחצת למשעי והמלח לא המלחת והחתל לא חתלת"
    },
    {
      "number": 5,
      "hebrew": "לא־חסה עליך עין לעשות לך אחת מאלה לחמלה עליך ותשלכי אל־פני השדה בגעל נפשך ביום הלדת אתך"
    },
    {
      "number": 6,
      "hebrew": "ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי"
    },
    {
      "number": 7,
      "hebrew": "רבבה כצמח השדה נתתיך ותרבי ותגדלי ותבאי בעדי עדיים שדים נכנו ושערך צמח ואת ערם ועריה"
    },
    {
      "number": 8,
      "hebrew": "ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם אדני יהוה ותהיי לי"
    },
    {
      "number": 9,
      "hebrew": "וארחצך במים ואשטף דמיך מעליך ואסכך בשמן"
    },
    {
      "number": 10,
      "hebrew": "ואלבישך רקמה ואנעלך תחש ואחבשך בשש ואכסך משי"
    },
    {
      "number": 11,
      "hebrew": "ואעדך עדי ואתנה צמידים על־ידיך ורביד על־גרונך"
    },
    {
      "number": 12,
      "hebrew": "ואתן נזם על־אפך ועגילים על־אזניך ועטרת תפארת בראשך"
    },
    {
      "number": 13,
      "hebrew": "ותעדי זהב וכסף ומלבושך ששי [שש] ומשי ורקמה סלת ודבש ושמן אכלתי [אכלת] ותיפי במאד מאד ותצלחי למלוכה"
    },
    {
      "number": 14,
      "hebrew": "ויצא לך שם בגוים ביפיך כי כליל הוא בהדרי אשר־שמתי עליך נאם אדני יהוה"
    },
    {
      "number": 15,
      "hebrew": "ותבטחי ביפיך ותזני על־שמך ותשפכי את־תזנותיך על־כל־עובר לו־יהי"
    },
    {
      "number": 16,
      "hebrew": "ותקחי מבגדיך ותעשי־לך במות טלאות ותזני עליהם לא באות ולא יהיה"
    },
    {
      "number": 17,
      "hebrew": "ותקחי כלי תפארתך מזהבי ומכספי אשר נתתי לך ותעשי־לך צלמי זכר ותזני־בם"
    },
    {
      "number": 18,
      "hebrew": "ותקחי את־בגדי רקמתך ותכסים ושמני וקטרתי נתתי [נתת] לפניהם"
    },
    {
      "number": 19,
      "hebrew": "ולחמי אשר־נתתי לך סלת ושמן ודבש האכלתיך ונתתיהו לפניהם לריח ניחח ויהי נאם אדני יהוה"
    },
    {
      "number": 20,
      "hebrew": "ותקחי את־בניך ואת־בנותיך אשר ילדת לי ותזבחים להם לאכול המעט מתזנתך [מתזנותיך]"
    },
    {
      "number": 21,
      "hebrew": "ותשחטי את־בני ותתנים בהעביר אותם להם"
    },
    {
      "number": 22,
      "hebrew": "ואת כל־תועבתיך ותזנתיך לא זכרתי [זכרת] את־ימי נעוריך בהיותך ערם ועריה מתבוססת בדמך היית"
    },
    {
      "number": 23,
      "hebrew": "ויהי אחרי כל־רעתך אוי אוי לך נאם אדני יהוה"
    },
    {
      "number": 24,
      "hebrew": "ותבני־לך גב ותעשי־לך רמה בכל־רחוב"
    },
    {
      "number": 25,
      "hebrew": "אל־כל־ראש דרך בנית רמתך ותתעבי את־יפיך ותפשקי את־רגליך לכל־עובר ותרבי את־תזנתך [תזנותיך]"
    },
    {
      "number": 26,
      "hebrew": "ותזני אל־בני־מצרים שכניך גדלי בשר ותרבי את־תזנתך להכעיסני"
    },
    {
      "number": 27,
      "hebrew": "והנה נטיתי ידי עליך ואגרע חקך ואתנך בנפש שנאותיך בנות פלשתים הנכלמות מדרכך זמה"
    },
    {
      "number": 28,
      "hebrew": "ותזני אל־בני אשור מבלתי שבעתך ותזנים וגם לא שבעת"
    },
    {
      "number": 29,
      "hebrew": "ותרבי את־תזנותך אל־ארץ כנען כשדימה וגם־בזאת לא שבעת"
    },
    {
      "number": 30,
      "hebrew": "מה אמלה לבתך נאם אדני יהוה בעשותך את־כל־אלה מעשה אשה־זונה שלטת"
    },
    {
      "number": 31,
      "hebrew": "בבנותיך גבך בראש כל־דרך ורמתך עשיתי [עשית] בכל־רחוב ולא־הייתי [היית] כזונה לקלס אתנן"
    },
    {
      "number": 32,
      "hebrew": "האשה המנאפת תחת אישה תקח את־זרים"
    },
    {
      "number": 33,
      "hebrew": "לכל־זנות יתנו־נדה ואת נתת את־נדניך לכל־מאהביך ותשחדי אותם לבוא אליך מסביב בתזנותיך"
    },
    {
      "number": 34,
      "hebrew": "ויהי־בך הפך מן־הנשים בתזנותיך ואחריך לא זונה ובתתך אתנן ואתנן לא נתן־לך ותהי להפך"
    },
    {
      "number": 35,
      "hebrew": "לכן זונה שמעי דבר־יהוה",
      "parsha": "פ"
    },
    {
      "number": 36,
      "hebrew": "כה־אמר אדני יהוה יען השפך נחשתך ותגלה ערותך בתזנותיך על־מאהביך ועל כל־גלולי תועבותיך וכדמי בניך אשר נתת להם"
    },
    {
      "number": 37,
      "hebrew": "לכן הנני מקבץ את־כל־מאהביך אשר ערבת עליהם ואת כל־אשר אהבת על כל־אשר שנאת וקבצתי אתם עליך מסביב וגליתי ערותך אלהם וראו את־כל־ערותך"
    },
    {
      "number": 38,
      "hebrew": "ושפטתיך משפטי נאפות ושפכת דם ונתתיך דם חמה וקנאה"
    },
    {
      "number": 39,
      "hebrew": "ונתתי אותך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה"
    },
    {
      "number": 40,
      "hebrew": "והעלו עליך קהל ורגמו אותך באבן ובתקוך בחרבותם"
    },
    {
      "number": 41,
      "hebrew": "ושרפו בתיך באש ועשו־בך שפטים לעיני נשים רבות והשבתיך מזונה וגם־אתנן לא תתני־עוד"
    },
    {
      "number": 42,
      "hebrew": "והנחתי חמתי בך וסרה קנאתי ממך ושקטתי ולא אכעס עוד"
    },
    {
      "number": 43,
      "hebrew": "יען אשר לא־זכרתי [זכרת] את־ימי נעוריך ותרגזי־לי בכל־אלה וגם־אני הא דרכך בראש נתתי נאם אדני יהוה ולא עשיתי [עשית] את־הזמה על כל־תועבתיך"
    },
    {
      "number": 44,
      "hebrew": "הנה כל־המשל עליך ימשל לאמר כאמה בתה"
    },
    {
      "number": 45,
      "hebrew": "בת־אמך את געלת אישה ובניה ואחות אחותך את אשר געלו אנשיהן ובניהן אמכן חתית ואביכן אמרי"
    },
    {
      "number": 46,
      "hebrew": "ואחותך הגדולה שמרון היא ובנותיה היושבת על־שמאולך ואחותך הקטנה ממך היושבת מימינך סדם ובנותיה"
    },
    {
      "number": 47,
      "hebrew": "ולא בדרכיהן הלכת ובתועבותיהן עשיתי [עשית] כמעט קט ותשחתי מהן בכל־דרכיך"
    },
    {
      "number": 48,
      "hebrew": "חי־אני נאם אדני יהוה אם־עשתה סדם אחותך היא ובנותיה כאשר עשית את ובנותיך"
    },
    {
      "number": 49,
      "hebrew": "הנה־זה היה עון סדם אחותך גאון שבעת־לחם ושלות השקט היה לה ולבנותיה ויד־עני ואביון לא החזיקה"
    },
    {
      "number": 50,
      "hebrew": "ותגבהינה ותעשינה תועבה לפני ואסיר אתהן כאשר ראיתי",
      "parsha": "ס"
    },
    {
      "number": 51,
      "hebrew": "ושמרון כחצי חטאתיך לא חטאה ותרבי את־תועבותיך מהנה ותצדקי את־אחותך [אחותיך] בכל־תועבותיך אשר עשיתי [עשית]"
    },
    {
      "number": 52,
      "hebrew": "גם־את שאי כלמתך אשר פללת לאחותך בחטאתיך אשר־התעבת מהן תצדקנה ממך וגם־את בושי ושאי כלמתך בצדקתך אחיותך"
    },
    {
      "number": 53,
      "hebrew": "ושבתי את־שביתהן את־שבית [שבות] סדם ובנותיה ואת־שבית [שבות] שמרון ובנותיה ושבית [ושבות] שביתיך בתוכהנה"
    },
    {
      "number": 54,
      "hebrew": "למען תשאי כלמתך ונכלמת מכל אשר עשית בנחמך אתן"
    },
    {
      "number": 55,
      "hebrew": "ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן"
    },
    {
      "number": 56,
      "hebrew": "ולוא היתה סדם אחותך לשמועה בפיך ביום גאוניך"
    },
    {
      "number": 57,
      "hebrew": "בטרם תגלה רעתך כמו עת חרפת בנות־ארם וכל־סביבותיה בנות פלשתים השאטות אותך מסביב"
    },
    {
      "number": 58,
      "hebrew": "את־זמתך ואת־תועבותיך את נשאתים נאם יהוה",
      "parsha": "ס"
    },
    {
      "number": 59,
      "hebrew": "כי כה אמר אדני יהוה ועשית [ועשיתי] אותך כאשר עשית אשר־בזית אלה להפר ברית"
    },
    {
      "number": 60,
      "hebrew": "וזכרתי אני את־בריתי אותך בימי נעוריך והקמותי לך ברית עולם"
    },
    {
      "number": 61,
      "hebrew": "וזכרת את־דרכיך ונכלמת בקחתך את־אחותיך הגדלות ממך אל־הקטנות ממך ונתתי אתהן לך לבנות ולא מבריתך"
    },
    {
      "number": 62,
      "hebrew": "והקימותי אני את־בריתי אתך וידעת כי־אני יהוה"
    },
    {
      "number": 63,
      "hebrew": "למען תזכרי ובשת ולא יהיה־לך עוד פתחון פה מפני כלמתך בכפרי־לך לכל־אשר עשית נאם אדני יהוה",
      "parsha": "פ"
    }
  ]
}