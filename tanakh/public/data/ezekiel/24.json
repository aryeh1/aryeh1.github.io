{
  "book": "Ezekiel",
  "bookHebrew": "יחזקאל",
  "chapter": 24,
  "verses": [
    {
      "number": 1,
      "hebrew": "ויהי דבר־יהוה אלי בשנה התשיעית בחדש העשירי בעשור לחדש לאמר"
    },
    {
      "number": 2,
      "hebrew": "בן־אדם כתוב־[כתב־] לך את־שם היום את־עצם היום הזה סמך מלך־בבל אל־ירושלם בעצם היום הזה"
    },
    {
      "number": 3,
      "hebrew": "ומשל אל־בית־המרי משל ואמרת אליהם כה אמר אדני יהוה שפת הסיר שפת וגם־יצק בו מים"
    },
    {
      "number": 4,
      "hebrew": "אסף נתחיה אליה כל־נתח טוב ירך וכתף מבחר עצמים מלא"
    },
    {
      "number": 5,
      "hebrew": "מבחר הצאן לקוח וגם דור העצמים תחתיה רתח רתחיה גם־בשלו עצמיה בתוכה",
      "parsha": "ס"
    },
    {
      "number": 6,
      "hebrew": "לכן כה־אמר אדני יהוה אוי עיר הדמים סיר אשר חלאתה בה וחלאתה לא יצאה ממנה לנתחיה לנתחיה הוציאה לא־נפל עליה גורל"
    },
    {
      "number": 7,
      "hebrew": "כי דמה בתוכה היה על־צחיח סלע שמתהו לא שפכתהו על־הארץ לכסות עליו עפר"
    },
    {
      "number": 8,
      "hebrew": "להעלות חמה לנקם נקם נתתי את־דמה על־צחיח סלע לבלתי הכסות",
      "parsha": "פ"
    },
    {
      "number": 9,
      "hebrew": "לכן כה אמר אדני יהוה אוי עיר הדמים גם־אני אגדיל המדורה"
    },
    {
      "number": 10,
      "hebrew": "הרבה העצים הדלק האש התם הבשר והרקח המרקחה והעצמות יחרו"
    },
    {
      "number": 11,
      "hebrew": "והעמידה על־גחליה רקה למען תחם וחרה נחשתה ונתכה בתוכה טמאתה תתם חלאתה"
    },
    {
      "number": 12,
      "hebrew": "תאנים הלאת ולא־תצא ממנה רבת חלאתה באש חלאתה"
    },
    {
      "number": 13,
      "hebrew": "בטמאתך זמה יען טהרתיך ולא טהרת מטמאתך לא תטהרי־עוד עד־הניחי את־חמתי בך"
    },
    {
      "number": 14,
      "hebrew": "אני יהוה דברתי באה ועשיתי לא־אפרע ולא־אחוס ולא אנחם כדרכיך וכעלילותיך שפטוך נאם אדני יהוה",
      "parsha": "פ"
    },
    {
      "number": 15,
      "hebrew": "ויהי דבר־יהוה אלי לאמר"
    },
    {
      "number": 16,
      "hebrew": "בן־אדם הנני לקח ממך את־מחמד עיניך במגפה ולא תספד ולא תבכה ולוא תבוא דמעתך"
    },
    {
      "number": 17,
      "hebrew": "האנק דם מתים אבל לא־תעשה פארך חבוש עליך ונעליך תשים ברגליך ולא תעטה על־שפם ולחם אנשים לא תאכל"
    },
    {
      "number": 18,
      "hebrew": "ואדבר אל־העם בבקר ותמת אשתי בערב ואעש בבקר כאשר צויתי"
    },
    {
      "number": 19,
      "hebrew": "ויאמרו אלי העם הלא־תגיד לנו מה־אלה לנו כי אתה עשה"
    },
    {
      "number": 20,
      "hebrew": "ואמר אליהם דבר־יהוה היה אלי לאמר"
    },
    {
      "number": 21,
      "hebrew": "אמר לבית ישראל כה־אמר אדני יהוה הנני מחלל את־מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו"
    },
    {
      "number": 22,
      "hebrew": "ועשיתם כאשר עשיתי על־שפם לא תעטו ולחם אנשים לא תאכלו"
    },
    {
      "number": 23,
      "hebrew": "ופארכם על־ראשיכם ונעליכם ברגליכם לא תספדו ולא תבכו ונמקתם בעונתיכם ונהמתם איש אל־אחיו"
    },
    {
      "number": 24,
      "hebrew": "והיה יחזקאל לכם למופת ככל אשר־עשה תעשו בבאה וידעתם כי אני אדני יהוה",
      "parsha": "ס"
    },
    {
      "number": 25,
      "hebrew": "ואתה בן־אדם הלוא ביום קחתי מהם את־מעוזם משוש תפארתם את־מחמד עיניהם ואת־משא נפשם בניהם ובנותיהם"
    },
    {
      "number": 26,
      "hebrew": "ביום ההוא יבוא הפליט אליך להשמעות אזנים"
    },
    {
      "number": 27,
      "hebrew": "ביום ההוא יפתח פיך את־הפליט ותדבר ולא תאלם עוד והיית להם למופת וידעו כי־אני יהוה",
      "parsha": "פ"
    }
  ]
}