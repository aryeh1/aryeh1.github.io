{
  "book": "Ezekiel",
  "bookHebrew": "יחזקאל",
  "chapter": 9,
  "verses": [
    {
      "number": 1,
      "hebrew": "ויקרא באזני קול גדול לאמר קרבו פקדות העיר ואיש כלי משחתו בידו"
    },
    {
      "number": 2,
      "hebrew": "והנה ששה אנשים באים מדרך־שער העליון אשר מפנה צפונה ואיש כלי מפצו בידו ואיש־אחד בתוכם לבש בדים וקסת הספר במתניו ויבאו ויעמדו אצל מזבח הנחשת"
    },
    {
      "number": 3,
      "hebrew": "וכבוד אלהי ישראל נעלה מעל הכרוב אשר היה עליו אל מפתן הבית ויקרא אל־האיש הלבש הבדים אשר קסת הספר במתניו"
    },
    {
      "number": 4,
      "hebrew": "ויאמר יהוה אלו [אליו] עבר בתוך העיר בתוך ירושלם והתוית תו על־מצחות האנשים הנאנחים והנאנקים על כל־התועבות הנעשות בתוכה"
    },
    {
      "number": 5,
      "hebrew": "ולאלה אמר באזני עברו בעיר אחריו והכו על־[אל־] תחס עיניכם [עינכם] ואל־תחמלו"
    },
    {
      "number": 6,
      "hebrew": "זקן בחור ובתולה וטף ונשים תהרגו למשחית ועל־כל־איש אשר־עליו התו אל־תגשו וממקדשי תחלו ויחלו באנשים הזקנים אשר לפני הבית"
    },
    {
      "number": 7,
      "hebrew": "ויאמר אליהם טמאו את־הבית ומלאו את־החצרות חללים צאו ויצאו והכו בעיר"
    },
    {
      "number": 8,
      "hebrew": "ויהי כהכותם ונאשאר אני ואפלה על־פני ואזעק ואמר אהה אדני יהוה המשחית אתה את כל־שארית ישראל בשפכך את־חמתך על־ירושלם"
    },
    {
      "number": 9,
      "hebrew": "ויאמר אלי עון בית־ישראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את־הארץ ואין יהוה ראה"
    },
    {
      "number": 10,
      "hebrew": "וגם־אני לא־תחוס עיני ולא אחמל דרכם בראשם נתתי"
    },
    {
      "number": 11,
      "hebrew": "והנה האיש לבש הבדים אשר הקסת במתניו משיב דבר לאמר עשיתי כאשר [ככל] [אשר] צויתני"
    }
  ]
}