{
  "book": "Ezekiel",
  "bookHebrew": "יחזקאל",
  "chapter": 32,
  "verses": [
    {
      "number": 1,
      "hebrew": "ויהי בשתי עשרה שנה בשני־עשר חדש באחד לחדש היה דבר־יהוה אלי לאמר"
    },
    {
      "number": 2,
      "hebrew": "בן־אדם שא קינה על־פרעה מלך־מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח־מים ברגליך ותרפס נהרותם",
      "parsha": "ס"
    },
    {
      "number": 3,
      "hebrew": "כה אמר אדני יהוה ופרשתי עליך את־רשתי בקהל עמים רבים והעלוך בחרמי"
    },
    {
      "number": 4,
      "hebrew": "ונטשתיך בארץ על־פני השדה אטילך והשכנתי עליך כל־עוף השמים והשבעתי ממך חית כל־הארץ"
    },
    {
      "number": 5,
      "hebrew": "ונתתי את־בשרך על־ההרים ומלאתי הגאיות רמותך"
    },
    {
      "number": 6,
      "hebrew": "והשקיתי ארץ צפתך מדמך אל־ההרים ואפקים ימלאון ממך"
    },
    {
      "number": 7,
      "hebrew": "וכסיתי בכבותך שמים והקדרתי את־ככביהם שמש בענן אכסנו וירח לא־יאיר אורו"
    },
    {
      "number": 8,
      "hebrew": "כל־מאורי אור בשמים אקדירם עליך ונתתי חשך על־ארצך נאם אדני יהוה"
    },
    {
      "number": 9,
      "hebrew": "והכעסתי לב עמים רבים בהביאי שברך בגוים על־ארצות אשר לא־ידעתם"
    },
    {
      "number": 10,
      "hebrew": "והשמותי עליך עמים רבים ומלכיהם ישערו עליך שער בעופפי חרבי על־פניהם וחרדו לרגעים איש לנפשו ביום מפלתך",
      "parsha": "פ"
    },
    {
      "number": 11,
      "hebrew": "כי כה אמר אדני יהוה חרב מלך־בבל תבואך"
    },
    {
      "number": 12,
      "hebrew": "בחרבות גבורים אפיל המונך עריצי גוים כלם ושדדו את־גאון מצרים ונשמד כל־המונה"
    },
    {
      "number": 13,
      "hebrew": "והאבדתי את־כל־בהמתה מעל מים רבים ולא תדלחם רגל־אדם עוד ופרסות בהמה לא תדלחם"
    },
    {
      "number": 14,
      "hebrew": "אז אשקיע מימיהם ונהרותם כשמן אוליך נאם אדני יהוה"
    },
    {
      "number": 15,
      "hebrew": "בתתי את־ארץ מצרים שממה ונשמה ארץ ממלאה בהכותי את־כל־יושבי בה וידעו כי־אני יהוה"
    },
    {
      "number": 16,
      "hebrew": "קינה היא וקוננוה בנות הגוים תקוננה אותה על־מצרים ועל־כל־המונה תקוננה אותה נאם אדני יהוה",
      "parsha": "פ"
    },
    {
      "number": 17,
      "hebrew": "ויהי בשתי עשרה שנה בחמשה עשר לחדש היה דבר־יהוה אלי לאמר"
    },
    {
      "number": 18,
      "hebrew": "בן־אדם נהה על־המון מצרים והורדהו אותה ובנות גוים אדרם אל־ארץ תחתיות את־יורדי בור"
    },
    {
      "number": 19,
      "hebrew": "ממי נעמת רדה והשכבה את־ערלים"
    },
    {
      "number": 20,
      "hebrew": "בתוך חללי־חרב יפלו חרב נתנה משכו אותה וכל־המוניה"
    },
    {
      "number": 21,
      "hebrew": "ידברו־לו אלי גבורים מתוך שאול את־עזריו ירדו שכבו הערלים חללי־חרב"
    },
    {
      "number": 22,
      "hebrew": "שם אשור וכל־קהלה סביבותיו קברתיו כלם חללים הנפלים בחרב"
    },
    {
      "number": 23,
      "hebrew": "אשר נתנו קברתיה בירכתי־בור ויהי קהלה סביבות קברתה כלם חללים נפלים בחרב אשר־נתנו חתית בארץ חיים"
    },
    {
      "number": 24,
      "hebrew": "שם עילם וכל־המונה סביבות קברתה כלם חללים הנפלים בחרב א‍שר־ירדו ערלים אל־ארץ תחתיות אשר נתנו חתיתם בארץ חיים וישאו כלמתם את־יורדי בור"
    },
    {
      "number": 25,
      "hebrew": "בתוך חללים נתנו משכב לה בכל־המונה סביבותיו קברתה כלם ערלים חללי־חרב כי־נתן חתיתם בארץ חיים וישאו כלמתם את־יורדי בור בתוך חללים נתן"
    },
    {
      "number": 26,
      "hebrew": "שם משך תבל וכל־המונה סביבותיו קברותיה כלם ערלים מחללי חרב כי־נתנו חתיתם בארץ חיים"
    },
    {
      "number": 27,
      "hebrew": "ולא ישכבו את־גבורים נפלים מערלים אשר ירדו־שאול בכלי־מלחמתם ויתנו את־חרבותם תחת ראשיהם ותהי עונתם על־עצמותם כי־חתית גבורים בארץ חיים"
    },
    {
      "number": 28,
      "hebrew": "ואתה בתוך ערלים תשבר ותשכב את־חללי־חרב"
    },
    {
      "number": 29,
      "hebrew": "שמה אדום מלכיה וכל־נשיאיה אשר־נתנו בגבורתם את־חללי־חרב המה את־ערלים ישכבו ואת־ירדי בור"
    },
    {
      "number": 30,
      "hebrew": "שמה נסיכי צפון כלם וכל־צדני אשר־ירדו את־חללים בחתיתם מגבורתם בושים וישכבו ערלים את־חללי־חרב וישאו כלמתם את־יורדי בור"
    },
    {
      "number": 31,
      "hebrew": "אותם יראה פרעה ונחם על־כל־המונה [המונו] חללי־חרב פרעה וכל־חילו נאם אדני יהוה"
    },
    {
      "number": 32,
      "hebrew": "כי־נתתי את־חתיתו [חתיתי] בארץ חיים והשכב בתוך ערלים את־חללי־חרב פרעה וכל־המונה נאם אדני יהוה",
      "parsha": "פ"
    }
  ]
}