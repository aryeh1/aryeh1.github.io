{
  "book": "Ezekiel",
  "bookHebrew": "יחזקאל",
  "chapter": 4,
  "verses": [
    {
      "number": 1,
      "hebrew": "ואתה בן־אדם קח־לך לבנה ונתתה אותה לפניך וחקות עליה עיר את־ירושלם"
    },
    {
      "number": 2,
      "hebrew": "ונתתה עליה מצור ובנית עליה דיק ושפכת עליה סללה ונתתה עליה מחנות ושים־עליה כרים סביב"
    },
    {
      "number": 3,
      "hebrew": "ואתה קח־לך מחבת ברזל ונתתה אותה קיר ברזל בינך ובין העיר והכינתה את־פניך אליה והיתה במצור וצרת עליה אות היא לבית ישראל",
      "parsha": "פ"
    },
    {
      "number": 4,
      "hebrew": "ואתה שכב על־צדך השמאלי ושמת את־עון בית־ישראל עליו מספר הימים אשר תשכב עליו תשא את־עונם"
    },
    {
      "number": 5,
      "hebrew": "ואני נתתי לך את־שני עונם למספר ימים שלש־מאות ותשעים יום ונשאת עון בית־ישראל"
    },
    {
      "number": 6,
      "hebrew": "וכלית את־אלה ושכבת על־צדך הימוני [הימני] שנית ונשאת את־עון בית־יהודה ארבעים יום יום לשנה יום לשנה נתתיו לך"
    },
    {
      "number": 7,
      "hebrew": "ואל־מצור ירושלם תכין פניך וזרעך חשופה ונבאת עליה"
    },
    {
      "number": 8,
      "hebrew": "והנה נתתי עליך עבותים ולא־תהפך מצדך אל־צדך עד־כלותך ימי מצורך"
    },
    {
      "number": 9,
      "hebrew": "ואתה קח־לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם מספר הימים אשר־אתה שוכב על־צדך שלש־מאות ותשעים יום תאכלנו"
    },
    {
      "number": 10,
      "hebrew": "ומאכלך אשר תאכלנו במשקול עשרים שקל ליום מעת עד־עת תאכלנו"
    },
    {
      "number": 11,
      "hebrew": "ומים במשורה תשתה ששית ההין מעת עד־עת תשתה"
    },
    {
      "number": 12,
      "hebrew": "ועגת שערים תאכלנה והיא בגללי צאת האדם תעגנה לעיניהם",
      "parsha": "ס"
    },
    {
      "number": 13,
      "hebrew": "ויאמר יהוה ככה יאכלו בני־ישראל את־לחמם טמא בגוים אשר אדיחם שם"
    },
    {
      "number": 14,
      "hebrew": "ואמר אהה אדני יהוה הנה נפשי לא מטמאה ונבלה וטרפה לא־אכלתי מנעורי ועד־עתה ולא־בא בפי בשר פגול",
      "parsha": "ס"
    },
    {
      "number": 15,
      "hebrew": "ויאמר אלי ראה נתתי לך את־צפועי [צפיעי] הבקר תחת גללי האדם ועשית את־לחמך עליהם",
      "parsha": "ס"
    },
    {
      "number": 16,
      "hebrew": "ויאמר אלי בן־אדם הנני שבר מטה־לחם בירושלם ואכלו־לחם במשקל ובדאגה ומים במשורה ובשממון ישתו"
    },
    {
      "number": 17,
      "hebrew": "למען יחסרו לחם ומים ונשמו איש ואחיו ונמקו בעונם",
      "parsha": "פ"
    }
  ]
}