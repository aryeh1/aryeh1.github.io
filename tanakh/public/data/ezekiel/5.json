{
  "book": "Ezekiel",
  "bookHebrew": "יחזקאל",
  "chapter": 5,
  "verses": [
    {
      "number": 1,
      "hebrew": "ואתה בן־אדם קח־לך חרב חדה תער הגלבים תקחנה לך והעברת על־ראשך ועל־זקנך ולקחת לך מאזני משקל וחלקתם"
    },
    {
      "number": 2,
      "hebrew": "שלשית באור תבעיר בתוך העיר כמלאת ימי המצור ולקחת את־השלשית תכה בחרב סביבותיה והשלשית תזרה לרוח וחרב אריק אחריהם"
    },
    {
      "number": 3,
      "hebrew": "ולקחת משם מעט במספר וצרת אותם בכנפיך"
    },
    {
      "number": 4,
      "hebrew": "ומהם עוד תקח והשלכת אותם אל־תוך האש ושרפת אתם באש ממנו תצא־אש אל־כל־בית ישראל"
    },
    {
      "number": 5,
      "hebrew": "כה אמר אדני יהוה זאת ירושלם בתוך הגוים שמתיה וסביבותיה ארצות"
    },
    {
      "number": 6,
      "hebrew": "ותמר את־משפטי לרשעה מן־הגוים ואת־חקותי מן־הארצות אשר סביבותיה כי במשפטי מאסו וחקותי לא־הלכו בהם"
    },
    {
      "number": 7,
      "hebrew": "לכן כה־אמר אדני יהוה יען המנכם מן־הגוים אשר סביבותיכם בחקותי לא הלכתם ואת־משפטי לא עשיתם וכמשפטי הגוים אשר סביבותיכם לא עשיתם"
    },
    {
      "number": 8,
      "hebrew": "לכן כה אמר אדני יהוה הנני עליך גם־אני ועשיתי בתוכך משפטים לעיני הגוים"
    },
    {
      "number": 9,
      "hebrew": "ועשיתי בך את אשר לא־עשיתי ואת אשר־לא־אעשה כמהו עוד יען כל־תועבתיך"
    },
    {
      "number": 10,
      "hebrew": "לכן אבות יאכלו בנים בתוכך ובנים יאכלו אבותם ועשיתי בך שפטים וזריתי את־כל־שאריתך לכל־רוח"
    },
    {
      "number": 11,
      "hebrew": "לכן חי־אני נאם אדני יהוה אם־לא יען את־מקדשי טמאת בכל־שקוציך ובכל־תועבתיך וגם־אני אגרע ולא־תחוס עיני וגם־אני לא אחמול"
    },
    {
      "number": 12,
      "hebrew": "שלשתיך בדבר ימותו וברעב יכלו בתוכך והשלשית בחרב יפלו סביבותיך והשלישית לכל־רוח אזרה וחרב אריק אחריהם"
    },
    {
      "number": 13,
      "hebrew": "וכלה אפי והנחותי חמתי בם והנחמתי וידעו כי־אני יהוה דברתי בקנאתי בכלותי חמתי בם"
    },
    {
      "number": 14,
      "hebrew": "ואתנך לחרבה ולחרפה בגוים אשר סביבותיך לעיני כל־עובר"
    },
    {
      "number": 15,
      "hebrew": "והיתה חרפה וגדופה מוסר ומשמה לגוים אשר סביבותיך בעשותי בך שפטים באף ובחמה ובתכחות חמה אני יהוה דברתי"
    },
    {
      "number": 16,
      "hebrew": "בשלחי את־חצי הרעב הרעים בהם אשר היו למשחית אשר־אשלח אותם לשחתכם ורעב אסף עליכם ושברתי לכם מטה־לחם"
    },
    {
      "number": 17,
      "hebrew": "ושלחתי עליכם רעב וחיה רעה ושכלך ודבר ודם יעבר־בך וחרב אביא עליך אני יהוה דברתי"
    }
  ]
}