{
  "book": "Ezekiel",
  "bookHebrew": "יחזקאל",
  "chapter": 39,
  "verses": [
    {
      "number": 1,
      "hebrew": "ואתה בן־אדם הנבא על־גוג ואמרת כה אמר אדני יהוה הנני אליך גוג נשיא ראש משך ותבל"
    },
    {
      "number": 2,
      "hebrew": "ושבבתיך וששאתיך והעליתיך מירכתי צפון והבאותך על־הרי ישראל"
    },
    {
      "number": 3,
      "hebrew": "והכיתי קשתך מיד שמאולך וחציך מיד ימינך אפיל"
    },
    {
      "number": 4,
      "hebrew": "על־הרי ישראל תפול אתה וכל־אגפיך ועמים אשר אתך לעיט צפור כל־כנף וחית השדה נתתיך לאכלה"
    },
    {
      "number": 5,
      "hebrew": "על־פני השדה תפול כי אני דברתי נאם אדני יהוה"
    },
    {
      "number": 6,
      "hebrew": "ושלחתי־אש במגוג ובישבי האיים לבטח וידעו כי־אני יהוה"
    },
    {
      "number": 7,
      "hebrew": "ואת־שם קדשי אודיע בתוך עמי ישראל ולא־אחל את־שם־קדשי עוד וידעו הגוים כי־אני יהוה קדוש בישראל"
    },
    {
      "number": 8,
      "hebrew": "הנה באה ונהיתה נאם אדני יהוה הוא היום אשר דברתי"
    },
    {
      "number": 9,
      "hebrew": "ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח ובערו בהם אש שבע שנים"
    },
    {
      "number": 10,
      "hebrew": "ולא־ישאו עצים מן־השדה ולא יחטבו מן־היערים כי בנשק יבערו־אש ושללו את־שלליהם ובזזו את־בזזיהם נאם אדני יהוה"
    },
    {
      "number": 11,
      "hebrew": "והיה ביום ההוא אתן לגוג מקום־שם קבר בישראל גי העברים קדמת הים וחסמת היא את־העברים וקברו שם את־גוג ואת־כל־המונה וקראו גיא המון גוג"
    },
    {
      "number": 12,
      "hebrew": "וקברום בית ישראל למען טהר את־הארץ שבעה חדשים"
    },
    {
      "number": 13,
      "hebrew": "וקברו כל־עם הארץ והיה להם לשם יום הכבדי נאם אדני יהוה"
    },
    {
      "number": 14,
      "hebrew": "ואנשי תמיד יבדילו עברים בארץ מקברים את־העברים את־הנותרים על־פני הארץ לטהרה מקצה שבעה־חדשים יחקרו"
    },
    {
      "number": 15,
      "hebrew": "ועברו העברים בארץ וראה עצם אדם ובנה אצלו ציון עד קברו אתו המקברים אל־גיא המון גוג"
    },
    {
      "number": 16,
      "hebrew": "וגם שם־עיר המונה וטהרו הארץ"
    },
    {
      "number": 17,
      "hebrew": "ואתה בן־אדם כה־אמר אדני יהוה אמר לצפור כל־כנף ולכל חית השדה הקבצו ובאו האספו מסביב על־זבחי אשר אני זבח לכם זבח גדול על הרי ישראל ואכלתם בשר ושתיתם דם"
    },
    {
      "number": 18,
      "hebrew": "בשר גבורים תאכלו ודם־נשיאי הארץ תשתו אילים כרים ועתודים פרים מריאי בשן כלם"
    },
    {
      "number": 19,
      "hebrew": "ואכלתם־חלב לשבעה ושתיתם דם לשכרון מזבחי אשר־זבחתי לכם"
    },
    {
      "number": 20,
      "hebrew": "ושבעתם על־שלחני סוס ורכב גבור וכל־איש מלחמה נאם אדני יהוה"
    },
    {
      "number": 21,
      "hebrew": "ונתתי את־כבודי בגוים וראו כל־הגוים את־משפטי אשר עשיתי ואת־ידי אשר־שמתי בהם"
    },
    {
      "number": 22,
      "hebrew": "וידעו בית ישראל כי אני יהוה אלהיהם מן־היום ההוא והלאה"
    },
    {
      "number": 23,
      "hebrew": "וידעו הגוים כי בעונם גלו בית־ישראל על אשר מעלו־בי ואסתר פני מהם ואתנם ביד צריהם ויפלו בחרב כלם"
    },
    {
      "number": 24,
      "hebrew": "כטמאתם וכפשעיהם עשיתי אתם ואסתר פני מהם"
    },
    {
      "number": 25,
      "hebrew": "לכן כה אמר אדני יהוה עתה אשיב את־שבית [שבות] יעקב ורחמתי כל־בית ישראל וקנאתי לשם קדשי"
    },
    {
      "number": 26,
      "hebrew": "ונשו את־כלמתם ואת־כל־מעלם אשר מעלו־בי בשבתם על־אדמתם לבטח ואין מחריד"
    },
    {
      "number": 27,
      "hebrew": "בשובבי אותם מן־העמים וקבצתי אתם מארצות איביהם ונקדשתי בם לעיני הגוים רבים"
    },
    {
      "number": 28,
      "hebrew": "וידעו כי אני יהוה אלהיהם בהגלותי אתם אל־הגוים וכנסתים על־אדמתם ולא־אותיר עוד מהם שם"
    },
    {
      "number": 29,
      "hebrew": "ולא־אסתיר עוד פני מהם אשר שפכתי את־רוחי על־בית ישראל נאם אדני יהוה"
    }
  ]
}