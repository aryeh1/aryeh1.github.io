{
  "book": "Ezekiel",
  "bookHebrew": "יחזקאל",
  "chapter": 20,
  "verses": [
    {
      "number": 1,
      "hebrew": "ויהי בשנה השביעית בחמשי בעשור לחדש באו אנשים מזקני ישראל לדרש את־יהוה וישבו לפני",
      "parsha": "ס"
    },
    {
      "number": 2,
      "hebrew": "ויהי דבר־יהוה אלי לאמר"
    },
    {
      "number": 3,
      "hebrew": "בן־אדם דבר את־זקני ישראל ואמרת אלהם כה אמר אדני יהוה הלדרש אתי אתם באים חי־אני אם־אדרש לכם נאם אדני יהוה"
    },
    {
      "number": 4,
      "hebrew": "התשפט אתם התשפוט בן־אדם את־תועבת אבותם הודיעם"
    },
    {
      "number": 5,
      "hebrew": "ואמרת אליהם כה־אמר אדני יהוה ביום בחרי בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני יהוה אלהיכם"
    },
    {
      "number": 6,
      "hebrew": "ביום ההוא נשאתי ידי להם להוציאם מארץ מצרים אל־ארץ אשר־תרתי להם זבת חלב ודבש צבי היא לכל־הארצות"
    },
    {
      "number": 7,
      "hebrew": "ואמר אלהם איש שקוצי עיניו השליכו ובגלולי מצרים אל־תטמאו אני יהוה אלהיכם"
    },
    {
      "number": 8,
      "hebrew": "וימרו־בי ולא אבו לשמע אלי איש את־שקוצי עיניהם לא השליכו ואת־גלולי מצרים לא עזבו ואמר לשפך חמתי עליהם לכלות אפי בהם בתוך ארץ מצרים"
    },
    {
      "number": 9,
      "hebrew": "ואעש למען שמי לבלתי החל לעיני הגוים אשר־המה בתוכם אשר נודעתי אליהם לעיניהם להוציאם מארץ מצרים"
    },
    {
      "number": 10,
      "hebrew": "ואוציאם מארץ מצרים ואבאם אל־המדבר"
    },
    {
      "number": 11,
      "hebrew": "ואתן להם את־חקותי ואת־משפטי הודעתי אותם אשר יעשה אותם האדם וחי בהם"
    },
    {
      "number": 12,
      "hebrew": "וגם את־שבתותי נתתי להם להיות לאות ביני וביניהם לדעת כי אני יהוה מקדשם"
    },
    {
      "number": 13,
      "hebrew": "וימרו־בי בית־ישראל במדבר בחקותי לא־הלכו ואת־משפטי מאסו אשר יעשה אתם האדם וחי בהם ואת־שבתתי חללו מאד ואמר לשפך חמתי עליהם במדבר לכלותם"
    },
    {
      "number": 14,
      "hebrew": "ואעשה למען שמי לבלתי החל לעיני הגוים אשר הוצאתים לעיניהם"
    },
    {
      "number": 15,
      "hebrew": "וגם־אני נשאתי ידי להם במדבר לבלתי הביא אותם אל־הארץ אשר־נתתי זבת חלב ודבש צבי היא לכל־הארצות"
    },
    {
      "number": 16,
      "hebrew": "יען במשפטי מאסו ואת־חקותי לא־הלכו בהם ואת־שבתותי חללו כי אחרי גלוליהם לבם הלך"
    },
    {
      "number": 17,
      "hebrew": "ותחס עיני עליהם משחתם ולא־עשיתי אותם כלה במדבר"
    },
    {
      "number": 18,
      "hebrew": "ואמר אל־בניהם במדבר בחוקי אבותיכם אל־תלכו ואת־משפטיהם אל־תשמרו ובגלוליהם אל־תטמאו"
    },
    {
      "number": 19,
      "hebrew": "אני יהוה אלהיכם בחקותי לכו ואת־משפטי שמרו ועשו אותם"
    },
    {
      "number": 20,
      "hebrew": "ואת־שבתותי קדשו והיו לאות ביני וביניכם לדעת כי אני יהוה אלהיכם"
    },
    {
      "number": 21,
      "hebrew": "וימרו־בי הבנים בחקותי לא־הלכו ואת־משפטי לא־שמרו לעשות אותם אשר יעשה אותם האדם וחי בהם את־שבתותי חללו ואמר לשפך חמתי עליהם לכלות אפי בם במדבר"
    },
    {
      "number": 22,
      "hebrew": "והשבתי את־ידי ואעש למען שמי לבלתי החל לעיני הגוים אשר־הוצאתי אותם לעיניהם"
    },
    {
      "number": 23,
      "hebrew": "גם־אני נשאתי את־ידי להם במדבר להפיץ אתם בגוים ולזרות אותם בארצות"
    },
    {
      "number": 24,
      "hebrew": "יען משפטי לא־עשו וחקותי מאסו ואת־שבתותי חללו ואחרי גלולי אבותם היו עיניהם"
    },
    {
      "number": 25,
      "hebrew": "וגם־אני נתתי להם חקים לא טובים ומשפטים לא יחיו בהם"
    },
    {
      "number": 26,
      "hebrew": "ואטמא אותם במתנותם בהעביר כל־פטר רחם למען אשמם למען אשר ידעו אשר אני יהוה",
      "parsha": "ס"
    },
    {
      "number": 27,
      "hebrew": "לכן דבר אל־בית ישראל בן־אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל"
    },
    {
      "number": 28,
      "hebrew": "ואביאם אל־הארץ אשר נשאתי את־ידי לתת אותה להם ויראו כל־גבעה רמה וכל־עץ עבת ויזבחו־שם את־זבחיהם ויתנו־שם כעס קרבנם וישימו שם ריח ניחוחיהם ויסיכו שם את־נסכיהם"
    },
    {
      "number": 29,
      "hebrew": "ואמר אלהם מה הבמה אשר־אתם הבאים שם ויקרא שמה במה עד היום הזה",
      "parsha": "ס"
    },
    {
      "number": 30,
      "hebrew": "לכן אמר אל־בית ישראל כה אמר אדני יהוה הבדרך אבותיכם אתם נטמאים ואחרי שקוציהם אתם זנים"
    },
    {
      "number": 31,
      "hebrew": "ובשאת מתנתיכם בהעביר בניכם באש אתם נטמאים לכל־גלוליכם עד־היום ואני אדרש לכם בית ישראל חי־אני נאם אדני יהוה אם־אדרש לכם",
      "parsha": "ס"
    },
    {
      "number": 32,
      "hebrew": "והעלה על־רוחכם היו לא תהיה אשר אתם אמרים נהיה כגוים כמשפחות הארצות לשרת עץ ואבן"
    },
    {
      "number": 33,
      "hebrew": "חי־אני נאם אדני יהוה אם־לא ביד חזקה ובזרוע נטויה ובחמה שפוכה אמלוך עליכם"
    },
    {
      "number": 34,
      "hebrew": "והוצאתי אתכם מן־העמים וקבצתי אתכם מן־הארצות אשר נפוצתם בם ביד חזקה ובזרוע נטויה ובחמה שפוכה"
    },
    {
      "number": 35,
      "hebrew": "והבאתי אתכם אל־מדבר העמים ונשפטתי אתכם שם פנים אל־פנים"
    },
    {
      "number": 36,
      "hebrew": "כאשר נשפטתי את־אבותיכם במדבר ארץ מצרים כן אשפט אתכם נאם אדני יהוה"
    },
    {
      "number": 37,
      "hebrew": "והעברתי אתכם תחת השבט והבאתי אתכם במסרת הברית"
    },
    {
      "number": 38,
      "hebrew": "וברותי מכם המרדים והפושעים בי מארץ מגוריהם אוציא אותם ואל־אדמת ישראל לא יבוא וידעתם כי־אני יהוה"
    },
    {
      "number": 39,
      "hebrew": "ואתם בית־ישראל כה־אמר אדני יהוה איש גלוליו לכו עבדו ואחר אם־אינכם שמעים אלי ואת־שם קדשי לא תחללו־עוד במתנותיכם ובגלוליכם"
    },
    {
      "number": 40,
      "hebrew": "כי בהר־קדשי בהר מרום ישראל נאם אדני יהוה שם יעבדני כל־בית ישראל כלה בארץ שם ארצם ושם אדרוש את־תרומתיכם ואת־ראשית משאותיכם בכל־קדשיכם"
    },
    {
      "number": 41,
      "hebrew": "בריח ניחח ארצה אתכם בהוציאי אתכם מן־העמים וקבצתי אתכם מן־הארצות אשר נפצתם בם ונקדשתי בכם לעיני הגוים"
    },
    {
      "number": 42,
      "hebrew": "וידעתם כי־אני יהוה בהביאי אתכם אל־אדמת ישראל אל־הארץ אשר נשאתי את־ידי לתת אותה לאבותיכם"
    },
    {
      "number": 43,
      "hebrew": "וזכרתם־שם את־דרכיכם ואת כל־עלילותיכם אשר נטמאתם בם ונקטתם בפניכם בכל־רעותיכם אשר עשיתם"
    },
    {
      "number": 44,
      "hebrew": "וידעתם כי־אני יהוה בעשותי אתכם למען שמי לא כדרכיכם הרעים וכעלילותיכם הנשחתות בית ישראל נאם אדני יהוה",
      "parsha": "פ"
    }
  ]
}