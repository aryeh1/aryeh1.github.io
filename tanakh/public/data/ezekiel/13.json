{
  "book": "Ezekiel",
  "bookHebrew": "יחזקאל",
  "chapter": 13,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם הנבא אל־נביאי ישראל הנבאים ואמרת לנביאי מלבם שמעו דבר־יהוה"
    },
    {
      "number": 3,
      "hebrew": "כה אמר אדני יהוה הוי על־הנביאים הנבלים אשר הלכים אחר רוחם ולבלתי ראו"
    },
    {
      "number": 4,
      "hebrew": "כשעלים בחרבות נביאיך ישראל היו"
    },
    {
      "number": 5,
      "hebrew": "לא עליתם בפרצות ותגדרו גדר על־בית ישראל לעמד במלחמה ביום יהוה"
    },
    {
      "number": 6,
      "hebrew": "חזו שוא וקסם כזב האמרים נאם־יהוה ויהוה לא שלחם ויחלו לקים דבר"
    },
    {
      "number": 7,
      "hebrew": "הלוא מחזה־שוא חזיתם ומקסם כזב אמרתם ואמרים נאם־יהוה ואני לא דברתי",
      "parsha": "ס"
    },
    {
      "number": 8,
      "hebrew": "לכן כה אמר אדני יהוה יען דברכם שוא וחזיתם כזב לכן הנני אליכם נאם אדני יהוה"
    },
    {
      "number": 9,
      "hebrew": "והיתה ידי אל־הנביאים החזים שוא והקסמים כזב בסוד עמי לא־יהיו ובכתב בית־ישראל לא יכתבו ואל־אדמת ישראל לא יבאו וידעתם כי אני אדני יהוה"
    },
    {
      "number": 10,
      "hebrew": "יען וביען הטעו את־עמי לאמר שלום ואין שלום והוא בנה חיץ והנם טחים אתו תפל"
    },
    {
      "number": 11,
      "hebrew": "אמר אל־טחי תפל ויפל היה גשם שוטף ואתנה אבני אלגביש תפלנה ורוח סערות תבקע"
    },
    {
      "number": 12,
      "hebrew": "והנה נפל הקיר הלוא יאמר אליכם איה הטיח אשר טחתם",
      "parsha": "ס"
    },
    {
      "number": 13,
      "hebrew": "לכן כה אמר אדני יהוה ובקעתי רוח־סערות בחמתי וגשם שטף באפי יהיה ואבני אלגביש בחמה לכלה"
    },
    {
      "number": 14,
      "hebrew": "והרסתי את־הקיר אשר־טחתם תפל והגעתיהו אל־הארץ ונגלה יסדו ונפלה וכליתם בתוכה וידעתם כי־אני יהוה"
    },
    {
      "number": 15,
      "hebrew": "וכליתי את־חמתי בקיר ובטחים אתו תפל ואמר לכם אין הקיר ואין הטחים אתו"
    },
    {
      "number": 16,
      "hebrew": "נביאי ישראל הנבאים אל־ירושלם והחזים לה חזון שלם ואין שלם נאם אדני יהוה",
      "parsha": "פ"
    },
    {
      "number": 17,
      "hebrew": "ואתה בן־אדם שים פניך אל־בנות עמך המתנבאות מלבהן והנבא עליהן"
    },
    {
      "number": 18,
      "hebrew": "ואמרת כה־אמר אדני יהוה הוי למתפרות כסתות על כל־אצילי ידי ועשות המספחות על־ראש כל־קומה לצודד נפשות הנפשות תצודדנה לעמי ונפשות לכנה תחיינה"
    },
    {
      "number": 19,
      "hebrew": "ותחללנה אתי אל־עמי בשעלי שערים ובפתותי לחם להמית נפשות אשר לא־תמותנה ולחיות נפשות אשר לא־תחיינה בכזבכם לעמי שמעי כזב",
      "parsha": "ס"
    },
    {
      "number": 20,
      "hebrew": "לכן כה־אמר אדני יהוה הנני אל־כסתותיכנה אשר אתנה מצדדות שם את־הנפשות לפרחות וקרעתי אתם מעל זרועתיכם ושלחתי את־הנפשות אשר אתם מצדדות את־נפשים לפרחת"
    },
    {
      "number": 21,
      "hebrew": "וקרעתי את־מספחתיכם והצלתי את־עמי מידכן ולא־יהיו עוד בידכן למצודה וידעתן כי־אני יהוה"
    },
    {
      "number": 22,
      "hebrew": "יען הכאות לב־צדיק שקר ואני לא הכאבתיו ולחזק ידי רשע לבלתי־שוב מדרכו הרע להחיתו"
    },
    {
      "number": 23,
      "hebrew": "לכן שוא לא תחזינה וקסם לא־תקסמנה עוד והצלתי את־עמי מידכן וידעתן כי־אני יהוה"
    }
  ]
}