{
  "book": "Ezekiel",
  "bookHebrew": "יחזקאל",
  "chapter": 7,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "ואתה בן־אדם כה־אמר אדני יהוה לאדמת ישראל קץ בא הקץ על־ארבעת [ארבע] כנפות הארץ"
    },
    {
      "number": 3,
      "hebrew": "עתה הקץ עליך ושלחתי אפי בך ושפטתיך כדרכיך ונתתי עליך את כל־תועבתיך"
    },
    {
      "number": 4,
      "hebrew": "ולא־תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי־אני יהוה",
      "parsha": "פ"
    },
    {
      "number": 5,
      "hebrew": "כה אמר אדני יהוה רעה אחת רעה הנה באה"
    },
    {
      "number": 6,
      "hebrew": "קץ בא בא הקץ הקיץ אליך הנה באה"
    },
    {
      "number": 7,
      "hebrew": "באה הצפירה אליך יושב הארץ בא העת קרוב היום מהומה ולא־הד הרים"
    },
    {
      "number": 8,
      "hebrew": "עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל־תועבותיך"
    },
    {
      "number": 9,
      "hebrew": "ולא־תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה"
    },
    {
      "number": 10,
      "hebrew": "הנה היום הנה באה יצאה הצפרה צץ המטה פרח הזדון"
    },
    {
      "number": 11,
      "hebrew": "החמס קם למטה־רשע לא־מהם ולא מהמונם ולא מהמהם ולא־נה בהם"
    },
    {
      "number": 12,
      "hebrew": "בא העת הגיע היום הקונה אל־ישמח והמוכר אל־יתאבל כי חרון אל־כל־המונה"
    },
    {
      "number": 13,
      "hebrew": "כי המוכר אל־הממכר לא ישוב ועוד בחיים חיתם כי־חזון אל־כל־המונה לא ישוב ואיש בעונו חיתו לא יתחזקו"
    },
    {
      "number": 14,
      "hebrew": "תקעו בתקוע והכין הכל ואין הלך למלחמה כי חרוני אל־כל־המונה"
    },
    {
      "number": 15,
      "hebrew": "החרב בחוץ והדבר והרעב מבית אשר בשדה בחרב ימות ואשר בעיר רעב ודבר יאכלנו"
    },
    {
      "number": 16,
      "hebrew": "ופלטו פליטיהם והיו אל־ההרים כיוני הגאיות כלם המות איש בעונו"
    },
    {
      "number": 17,
      "hebrew": "כל־הידים תרפינה וכל־ברכים תלכנה מים"
    },
    {
      "number": 18,
      "hebrew": "וחגרו שקים וכסתה אותם פלצות ואל כל־פנים בושה ובכל־ראשיהם קרחה"
    },
    {
      "number": 19,
      "hebrew": "כספם בחוצות ישליכו וזהבם לנדה יהיה כספם וזהבם לא־יוכל להצילם ביום עברת יהוה נפשם לא ישבעו ומעיהם לא ימלאו כי־מכשול עונם היה"
    },
    {
      "number": 20,
      "hebrew": "וצבי עדיו לגאון שמהו וצלמי תועבתם שקוציהם עשו בו על־כן נתתיו להם לנדה"
    },
    {
      "number": 21,
      "hebrew": "ונתתיו ביד־הזרים לבז ולרשעי הארץ לשלל וחללה [וחללוהו]"
    },
    {
      "number": 22,
      "hebrew": "והסבותי פני מהם וחללו את־צפוני ובאו־בה פריצים וחללוה",
      "parsha": "פ"
    },
    {
      "number": 23,
      "hebrew": "עשה הרתוק כי הארץ מלאה משפט דמים והעיר מלאה חמס"
    },
    {
      "number": 24,
      "hebrew": "והבאתי רעי גוים וירשו את־בתיהם והשבתי גאון עזים ונחלו מקדשיהם"
    },
    {
      "number": 25,
      "hebrew": "קפדה־בא ובקשו שלום ואין"
    },
    {
      "number": 26,
      "hebrew": "הוה על־הוה תבוא ושמעה אל־שמועה תהיה ובקשו חזון מנביא ותורה תאבד מכהן ועצה מזקנים"
    },
    {
      "number": 27,
      "hebrew": "המלך יתאבל ונשיא ילבש שממה וידי עם־הארץ תבהלנה מדרכם אעשה אותם ובמשפטיהם אשפטם וידעו כי־אני יהוה",
      "parsha": "פ"
    }
  ]
}