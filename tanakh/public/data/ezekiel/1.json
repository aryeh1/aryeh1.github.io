{
  "book": "Ezekiel",
  "bookHebrew": "יחזקאל",
  "chapter": 1,
  "verses": [
    {
      "number": 1,
      "hebrew": "ויהי בשלשים שנה ברביעי בחמשה לחדש ואני בתוך־הגולה על־נהר־כבר נפתחו השמים ואראה מראות אלהים"
    },
    {
      "number": 2,
      "hebrew": "בחמשה לחדש היא השנה החמישית לגלות המלך יויכין"
    },
    {
      "number": 3,
      "hebrew": "היה היה דבר־יהוה אל־יחזקאל בן־בוזי הכהן בארץ כשדים על־נהר־כבר ותהי עליו שם יד־יהוה"
    },
    {
      "number": 4,
      "hebrew": "וארא והנה רוח סערה באה מן־הצפון ענן גדול ואש מתלקחת ונגה לו סביב ומתוכה כעין החשמל מתוך האש"
    },
    {
      "number": 5,
      "hebrew": "ומתוכה דמות ארבע חיות וזה מראיהן דמות אדם להנה"
    },
    {
      "number": 6,
      "hebrew": "וארבעה פנים לאחת וארבע כנפים לאחת להם"
    },
    {
      "number": 7,
      "hebrew": "ורגליהם רגל ישרה וכף רגליהם ככף רגל עגל ונצצים כעין נחשת קלל"
    },
    {
      "number": 8,
      "hebrew": "וידו [וידי] אדם מתחת כנפיהם על ארבעת רבעיהם ופניהם וכנפיהם לארבעתם"
    },
    {
      "number": 9,
      "hebrew": "חברת אשה אל־אחותה כנפיהם לא־יסבו בלכתן איש אל־עבר פניו ילכו"
    },
    {
      "number": 10,
      "hebrew": "ודמות פניהם פני אדם ופני אריה אל־הימין לארבעתם ופני־שור מהשמאול לארבעתן ופני־נשר לארבעתן"
    },
    {
      "number": 11,
      "hebrew": "ופניהם וכנפיהם פרדות מלמעלה לאיש שתים חברות איש ושתים מכסות את גויתיהנה"
    },
    {
      "number": 12,
      "hebrew": "ואיש אל־עבר פניו ילכו אל אשר יהיה־שמה הרוח ללכת ילכו לא יסבו בלכתן"
    },
    {
      "number": 13,
      "hebrew": "ודמות החיות מראיהם כגחלי־אש בערות כמראה הלפדים היא מתהלכת בין החיות ונגה לאש ומן־האש יוצא ברק"
    },
    {
      "number": 14,
      "hebrew": "והחיות רצוא ושוב כמראה הבזק"
    },
    {
      "number": 15,
      "hebrew": "וארא החיות והנה אופן אחד בארץ אצל החיות לארבעת פניו"
    },
    {
      "number": 16,
      "hebrew": "מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן"
    },
    {
      "number": 17,
      "hebrew": "על־ארבעת רבעיהן בלכתם ילכו לא יסבו בלכתן"
    },
    {
      "number": 18,
      "hebrew": "וגביהן וגבה להם ויראה להם וגבתם מלאת עינים סביב לארבעתן"
    },
    {
      "number": 19,
      "hebrew": "ובלכת החיות ילכו האופנים אצלם ובהנשא החיות מעל הארץ ינשאו האופנים"
    },
    {
      "number": 20,
      "hebrew": "על אשר יהיה־שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים"
    },
    {
      "number": 21,
      "hebrew": "בלכתם ילכו ובעמדם יעמדו ובהנשאם מעל הארץ ינשאו האופנים לעמתם כי רוח החיה באופנים"
    },
    {
      "number": 22,
      "hebrew": "ודמות על־ראשי החיה רקיע כעין הקרח הנורא נטוי על־ראשיהם מלמעלה"
    },
    {
      "number": 23,
      "hebrew": "ותחת הרקיע כנפיהם ישרות אשה אל־אחותה לאיש שתים מכסות להנה ולאיש שתים מכסות להנה את גויתיהם"
    },
    {
      "number": 24,
      "hebrew": "ואשמע את־קול כנפיהם כקול מים רבים כקול־שדי בלכתם קול המלה כקול מחנה בעמדם תרפינה כנפיהן"
    },
    {
      "number": 25,
      "hebrew": "ויהי־קול מעל לרקיע אשר על־ראשם בעמדם תרפינה כנפיהן"
    },
    {
      "number": 26,
      "hebrew": "וממעל לרקיע אשר על־ראשם כמראה אבן־ספיר דמות כסא ועל דמות הכסא דמות כמראה אדם עליו מלמעלה"
    },
    {
      "number": 27,
      "hebrew": "וארא כעין חשמל כמראה־אש בית־לה סביב ממראה מתניו ולמעלה וממראה מתניו ולמטה ראיתי כמראה־אש ונגה לו סביב"
    },
    {
      "number": 28,
      "hebrew": "כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד־יהוה ואראה ואפל על־פני ואשמע קול מדבר",
      "parsha": "פ"
    }
  ]
}