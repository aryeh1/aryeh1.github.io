{
  "book": "Ezekiel",
  "bookHebrew": "יחזקאל",
  "chapter": 2,
  "verses": [
    {
      "number": 1,
      "hebrew": "ויאמר אלי בן־אדם עמד על־רגליך ואדבר אתך"
    },
    {
      "number": 2,
      "hebrew": "ותבא בי רוח כאשר דבר אלי ותעמדני על־רגלי ואשמע את מדבר אלי"
    },
    {
      "number": 3,
      "hebrew": "ויאמר אלי בן־אדם שולח אני אותך אל־בני ישראל אל־גוים המורדים אשר מרדו־בי המה ואבותם פשעו בי עד־עצם היום הזה"
    },
    {
      "number": 4,
      "hebrew": "והבנים קשי פנים וחזקי־לב אני שולח אותך אליהם ואמרת אליהם כה אמר אדני יהוה"
    },
    {
      "number": 5,
      "hebrew": "והמה אם־ישמעו ואם־יחדלו כי בית מרי המה וידעו כי נביא היה בתוכם"
    },
    {
      "number": 6,
      "hebrew": "ואתה בן־אדם אל־תירא מהם ומדבריהם אל־תירא כי סרבים וסלונים אותך ואל־עקרבים אתה יושב מדבריהם אל־תירא ומפניהם אל־תחת כי בית מרי המה"
    },
    {
      "number": 7,
      "hebrew": "ודברת את־דברי אליהם אם־ישמעו ואם־יחדלו כי מרי המה"
    },
    {
      "number": 8,
      "hebrew": "ואתה בן־אדם שמע את אשר־אני מדבר אליך אל־תהי־מרי כבית המרי פצה פיך ואכל את אשר־אני נתן אליך"
    },
    {
      "number": 9,
      "hebrew": "ואראה והנה־יד שלוחה אלי והנה־בו מגלת־ספר"
    },
    {
      "number": 10,
      "hebrew": "ויפרש אותה לפני והיא כתובה פנים ואחור וכתוב אליה קנים והגה והי"
    }
  ]
}