{
  "book": "Ezekiel",
  "bookHebrew": "יחזקאל",
  "chapter": 47,
  "verses": [
    {
      "number": 1,
      "hebrew": "וישבני אל־פתח הבית והנה־מים יצאים מתחת מפתן הבית קדימה כי־פני הבית קדים והמים ירדים מתחת מכתף הבית הימנית מנגב למזבח"
    },
    {
      "number": 2,
      "hebrew": "ויוצאני דרך־שער צפונה ויסבני דרך חוץ אל־שער החוץ דרך הפונה קדים והנה־מים מפכים מן־הכתף הימנית"
    },
    {
      "number": 3,
      "hebrew": "בצאת־האיש קדים וקו בידו וימד אלף באמה ויעברני במים מי אפסים"
    },
    {
      "number": 4,
      "hebrew": "וימד אלף ויעברני במים מים ברכים וימד אלף ויעברני מי מתנים"
    },
    {
      "number": 5,
      "hebrew": "וימד אלף נחל אשר לא־אוכל לעבר כי־גאו המים מי שחו נחל אשר לא־יעבר"
    },
    {
      "number": 6,
      "hebrew": "ויאמר אלי הראית בן־אדם ויולכני וישבני שפת הנחל"
    },
    {
      "number": 7,
      "hebrew": "בשובני והנה אל־שפת הנחל עץ רב מאד מזה ומזה"
    },
    {
      "number": 8,
      "hebrew": "ויאמר אלי המים האלה יוצאים אל־הגלילה הקדמונה וירדו על־הערבה ובאו הימה אל־הימה המוצאים ונרפאו [ונרפו] המים"
    },
    {
      "number": 9,
      "hebrew": "והיה כל־נפש חיה א‍שר־ישרץ אל כל־אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי כל אשר־יבוא שמה הנחל"
    },
    {
      "number": 10,
      "hebrew": "והיה יעמדו [עמדו] עליו דוגים מעין גדי ועד־עין עגלים משטוח לחרמים יהיו למינה תהיה דגתם כדגת הים הגדול רבה מאד"
    },
    {
      "number": 11,
      "hebrew": "בצאתו [בצאתיו] וגבאיו ולא ירפאו למלח נתנו"
    },
    {
      "number": 12,
      "hebrew": "ועל־הנחל יעלה על־שפתו מזה ומזה כל־עץ־מאכל לא־יבול עלהו ולא־יתם פריו לחדשיו יבכר כי מימיו מן־המקדש המה יוצאים והיו [והיה] פריו למאכל ועלהו לתרופה",
      "parsha": "פ"
    },
    {
      "number": 13,
      "hebrew": "כה אמר אדני יהוה גה גבול אשר תתנחלו את־הארץ לשני עשר שבטי ישראל יוסף חבלים"
    },
    {
      "number": 14,
      "hebrew": "ונחלתם אותה איש כאחיו אשר נשאתי את־ידי לתתה לאבתיכם ונפלה הארץ הזאת לכם בנחלה"
    },
    {
      "number": 15,
      "hebrew": "וזה גבול הארץ לפאת צפונה מן־הים הגדול הדרך חתלן לבוא צדדה"
    },
    {
      "number": 16,
      "hebrew": "חמת ברותה סברים אשר בין־גבול דמשק ובין גבול חמת חצר התיכון אשר אל־גבול חורן"
    },
    {
      "number": 17,
      "hebrew": "והיה גבול מן־הים חצר עינון גבול דמשק וצפון צפונה וגבול חמת ואת פאת צפון"
    },
    {
      "number": 18,
      "hebrew": "ופאת קדים מבין חורן ומבין־דמשק ומבין הגלעד ומבין ארץ ישראל הירדן מגבול על־הים הקדמוני תמדו ואת פאת קדימה"
    },
    {
      "number": 19,
      "hebrew": "ופאת נגב תימנה מתמר עד־מי מריבות קדש נחלה אל־הים הגדול ואת פאת־תימנה נגבה"
    },
    {
      "number": 20,
      "hebrew": "ופאת־ים הים הגדול מגבול עד־נכח לבוא חמת זאת פאת־ים"
    },
    {
      "number": 21,
      "hebrew": "וחלקתם את־הארץ הזאת לכם לשבטי ישראל"
    },
    {
      "number": 22,
      "hebrew": "והיה תפלו אותה בנחלה לכם ולהגרים הגרים בתוככם אשר־הולדו בנים בתוככם והיו לכם כאזרח בבני ישראל אתכם יפלו בנחלה בתוך שבטי ישראל"
    },
    {
      "number": 23,
      "hebrew": "והיה בשבט אשר־גר הגר אתו שם תתנו נחלתו נאם אדני יהוה",
      "parsha": "פ"
    }
  ]
}