{
  "book": "Ezekiel",
  "bookHebrew": "יחזקאל",
  "chapter": 8,
  "verses": [
    {
      "number": 1,
      "hebrew": "ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה"
    },
    {
      "number": 2,
      "hebrew": "ואראה והנה דמות כמראה־אש ממראה מתניו ולמטה אש וממתניו ולמעלה כמראה־זהר כעין החשמלה"
    },
    {
      "number": 3,
      "hebrew": "וישלח תבנית יד ויקחני בציצת ראשי ותשא אתי רוח בין־הארץ ובין השמים ותבא אתי ירושלמה במראות אלהים אל־פתח שער הפנימית הפונה צפונה אשר־שם מושב סמל הקנאה המקנה"
    },
    {
      "number": 4,
      "hebrew": "והנה־שם כבוד אלהי ישראל כמראה אשר ראיתי בבקעה"
    },
    {
      "number": 5,
      "hebrew": "ויאמר אלי בן־אדם שא־נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה"
    },
    {
      "number": 6,
      "hebrew": "ויאמר אלי בן־אדם הראה אתה מהם [מה] [הם] עשים תועבות גדלות אשר בית־ישראל עשים פה לרחקה מעל מקדשי ועוד תשוב תראה תועבות גדלות",
      "parsha": "פ"
    },
    {
      "number": 7,
      "hebrew": "ויבא אתי אל־פתח החצר ואראה והנה חר־אחד בקיר"
    },
    {
      "number": 8,
      "hebrew": "ויאמר אלי בן־אדם חתר־נא בקיר ואחתר בקיר והנה פתח אחד",
      "parsha": "ס"
    },
    {
      "number": 9,
      "hebrew": "ויאמר אלי בא וראה את־התועבות הרעות אשר הם עשים פה"
    },
    {
      "number": 10,
      "hebrew": "ואבוא ואראה והנה כל־תבנית רמש ובהמה שקץ וכל־גלולי בית ישראל מחקה על־הקיר סביב סביב"
    },
    {
      "number": 11,
      "hebrew": "ושבעים איש מזקני בית־ישראל ויאזניהו בן־שפן עמד בתוכם עמדים לפניהם ואיש מקטרתו בידו ועתר ענן־הקטרת עלה"
    },
    {
      "number": 12,
      "hebrew": "ויאמר אלי הראית בן־אדם אשר זקני בית־ישראל עשים בחשך איש בחדרי משכיתו כי אמרים אין יהוה ראה אתנו עזב יהוה את־הארץ"
    },
    {
      "number": 13,
      "hebrew": "ויאמר אלי עוד תשוב תראה תועבות גדלות אשר־המה עשים"
    },
    {
      "number": 14,
      "hebrew": "ויבא אתי אל־פתח שער בית־יהוה אשר אל־הצפונה והנה־שם הנשים ישבות מבכות את־התמוז",
      "parsha": "ס"
    },
    {
      "number": 15,
      "hebrew": "ויאמר אלי הראית בן־אדם עוד תשוב תראה תועבות גדלות מאלה"
    },
    {
      "number": 16,
      "hebrew": "ויבא אתי אל־חצר בית־יהוה הפנימית והנה־פתח היכל יהוה בין האולם ובין המזבח כעשרים וחמשה איש אחריהם אל־היכל יהוה ופניהם קדמה והמה משתחויתם קדמה לשמש"
    },
    {
      "number": 17,
      "hebrew": "ויאמר אלי הראית בן־אדם הנקל לבית יהודה מעשות את־התועבות אשר עשו־פה כי־מלאו את־הארץ חמס וישבו להכעיסני והנם שלחים את־הזמורה אל־אפם"
    },
    {
      "number": 18,
      "hebrew": "וגם־אני אעשה בחמה לא־תחוס עיני ולא אחמל וקראו באזני קול גדול ולא אשמע אותם"
    }
  ]
}