{
  "book": "Ezekiel",
  "bookHebrew": "יחזקאל",
  "chapter": 48,
  "verses": [
    {
      "number": 1,
      "hebrew": "ואלה שמות השבטים מקצה צפונה אל־יד דרך־חתלן לבוא־חמת חצר עינן גבול דמשק צפונה אל־יד חמת והיו־לו פאת־קדים הים דן אחד"
    },
    {
      "number": 2,
      "hebrew": "ועל גבול דן מפאת קדים עד־פאת־ימה אשר אחד"
    },
    {
      "number": 3,
      "hebrew": "ועל גבול אשר מפאת קדימה ועד־פאת־ימה נפתלי אחד"
    },
    {
      "number": 4,
      "hebrew": "ועל גבול נפתלי מפאת קדמה עד־פאת־ימה מנשה אחד"
    },
    {
      "number": 5,
      "hebrew": "ועל גבול מנשה מפאת קדמה עד־פאת־ימה אפרים אחד"
    },
    {
      "number": 6,
      "hebrew": "ועל גבול אפרים מפאת קדים ועד־פאת־ימה ראובן אחד"
    },
    {
      "number": 7,
      "hebrew": "ועל גבול ראובן מפאת קדים עד־פאת־ימה יהודה אחד"
    },
    {
      "number": 8,
      "hebrew": "ועל גבול יהודה מפאת קדים עד־פאת־ימה תהיה התרומה א‍שר־תרימו חמשה ועשרים אלף רחב וארך כאחד החלקים מפאת קדימה עד־פאת־ימה והיה המקדש בתוכו"
    },
    {
      "number": 9,
      "hebrew": "התרומה אשר תרימו ליהוה ארך חמשה ועשרים אלף ורחב עשרת אלפים"
    },
    {
      "number": 10,
      "hebrew": "ולאלה תהיה תרומת־הקדש לכהנים צפונה חמשה ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה ועשרים אלף והיה מקדש־יהוה בתוכו"
    },
    {
      "number": 11,
      "hebrew": "לכהנים המקדש מבני צדוק אשר שמרו משמרתי אשר לא־תעו בתעות בני ישראל כאשר תעו הלוים"
    },
    {
      "number": 12,
      "hebrew": "והיתה להם תרומיה מתרומת הארץ קדש קדשים אל־גבול הלוים"
    },
    {
      "number": 13,
      "hebrew": "והלוים לעמת גבול הכהנים חמשה ועשרים אלף ארך ורחב עשרת אלפים כל־ארך חמשה ועשרים אלף ורחב עשרת אלפים"
    },
    {
      "number": 14,
      "hebrew": "ולא־ימכרו ממנו ולא ימר ולא יעבור [יעביר] ראשית הארץ כי־קדש ליהוה"
    },
    {
      "number": 15,
      "hebrew": "וחמשת אלפים הנותר ברחב על־פני חמשה ועשרים אלף חל־הוא לעיר למושב ולמגרש והיתה העיר בתוכה [בתוכו]"
    },
    {
      "number": 16,
      "hebrew": "ואלה מדותיה פאת צפון חמש מאות וארבעת אלפים ופאת־נגב חמש חמש מאות וארבעת אלפים ומפאת קדים חמש מאות וארבעת אלפים ופאת־ימה חמש מאות וארבעת אלפים"
    },
    {
      "number": 17,
      "hebrew": "והיה מגרש לעיר צפונה חמשים ומאתים ונגבה חמשים ומאתים וקדימה חמשים ומאתים וימה חמשים ומאתים"
    },
    {
      "number": 18,
      "hebrew": "והנותר בארך לעמת תרומת הקדש עשרת אלפים קדימה ועשרת אלפים ימה והיה לעמת תרומת הקדש והיתה תבואתה [תבואתו] ללחם לעבדי העיר"
    },
    {
      "number": 19,
      "hebrew": "והעבד העיר יעבדוהו מכל שבטי ישראל"
    },
    {
      "number": 20,
      "hebrew": "כל־התרומה חמשה ועשרים אלף בחמשה ועשרים אלף רביעית תרימו את־תרומת הקדש אל־אחזת העיר"
    },
    {
      "number": 21,
      "hebrew": "והנותר לנשיא מזה ומזה לתרומת־הקדש ולאחזת העיר אל־פני חמשה ועשרים אלף תרומה עד־גבול קדימה וימה על־פני חמשה ועשרים אלף על־גבול ימה לעמת חלקים לנשיא והיתה תרומת הקדש ומקדש הבית בתוכה [בתוכו]"
    },
    {
      "number": 22,
      "hebrew": "ומאחזת הלוים ומאחזת העיר בתוך אשר לנשיא יהיה בין גבול יהודה ובין גבול בנימן לנשיא יהיה"
    },
    {
      "number": 23,
      "hebrew": "ויתר השבטים מפאת קדימה עד־פאת־ימה בנימן אחד"
    },
    {
      "number": 24,
      "hebrew": "ועל גבול בנימן מפאת קדימה עד־פאת־ימה שמעון אחד"
    },
    {
      "number": 25,
      "hebrew": "ועל גבול שמעון מפאת קדימה עד־פאת־ימה יששכר אחד"
    },
    {
      "number": 26,
      "hebrew": "ועל גבול יששכר מפאת קדימה עד־פאת־ימה זבולן אחד"
    },
    {
      "number": 27,
      "hebrew": "ועל גבול זבולן מפאת קדמה עד־פאת־ימה גד אחד"
    },
    {
      "number": 28,
      "hebrew": "ועל גבול גד אל־פאת נגב תימנה והיה גבול מתמר מי מריבת קדש נחלה על־הים הגדול"
    },
    {
      "number": 29,
      "hebrew": "זאת הארץ אשר־תפילו מנחלה לשבטי ישראל ואלה מחלקותם נאם אדני יהוה"
    },
    {
      "number": 30,
      "hebrew": "ואלה תוצאת העיר מפאת צפון חמש מאות וארבעת אלפים מדה"
    },
    {
      "number": 31,
      "hebrew": "ושערי העיר על־שמות שבטי ישראל שערים שלושה צפונה שער ראובן אחד שער יהודה אחד שער לוי אחד"
    },
    {
      "number": 32,
      "hebrew": "ואל־פאת קדימה חמש מאות וארבעת אלפים ושערים שלשה ושער יוסף אחד שער בנימן אחד שער דן אחד"
    },
    {
      "number": 33,
      "hebrew": "ופאת־נגבה חמש מאות וארבעת אלפים מדה ושערים שלשה שער שמעון אחד שער יששכר אחד שער זבולן אחד"
    },
    {
      "number": 34,
      "hebrew": "פאת־ימה חמש מאות וארבעת אלפים שעריהם שלשה שער גד אחד שער אשר אחד שער נפתלי אחד"
    },
    {
      "number": 35,
      "hebrew": "סביב שמנה עשר אלף ושם־העיר מיום יהוה שמה"
    }
  ]
}