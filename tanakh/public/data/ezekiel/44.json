{
  "book": "Ezekiel",
  "bookHebrew": "יחזקאל",
  "chapter": 44,
  "verses": [
    {
      "number": 1,
      "hebrew": "וישב אתי דרך שער המקדש החיצון הפנה קדים והוא סגור"
    },
    {
      "number": 2,
      "hebrew": "ויאמר אלי יהוה השער הזה סגור יהיה לא יפתח ואיש לא־יבא בו כי יהוה אלהי־ישראל בא בו והיה סגור"
    },
    {
      "number": 3,
      "hebrew": "את־הנשיא נשיא הוא ישב־בו לאכול־לחם לפני יהוה מדרך אלם השער יבוא ומדרכו יצא"
    },
    {
      "number": 4,
      "hebrew": "ויביאני דרך־שער הצפון אל־פני הבית וארא והנה מלא כבוד־יהוה את־בית יהוה ואפל אל־פני"
    },
    {
      "number": 5,
      "hebrew": "ויאמר אלי יהוה בן־אדם שים לבך וראה בעיניך ובאזניך שמע את כל־אשר אני מדבר אתך לכל־חקות בית־יהוה ולכל־תורתו [תורתיו] ושמת לבך למבוא הבית בכל מוצאי המקדש"
    },
    {
      "number": 6,
      "hebrew": "ואמרת אל־מרי אל־בית ישראל כה אמר אדני יהוה רב־לכם מכל־תועבותיכם בית ישראל"
    },
    {
      "number": 7,
      "hebrew": "בהביאכם בני־נכר ערלי־לב וערלי בשר להיות במקדשי לחללו את־ביתי בהקריבכם את־לחמי חלב ודם ויפרו את־בריתי אל כל־תועבותיכם"
    },
    {
      "number": 8,
      "hebrew": "ולא שמרתם משמרת קדשי ותשימון לשמרי משמרתי במקדשי לכם"
    },
    {
      "number": 9,
      "hebrew": "כה־אמר אדני יהוה כל־בן־נכר ערל לב וערל בשר לא יבוא אל־מקדשי לכל־בן־נכר אשר בתוך בני ישראל"
    },
    {
      "number": 10,
      "hebrew": "כי אם־הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם"
    },
    {
      "number": 11,
      "hebrew": "והיו במקדשי משרתים פקדות אל־שערי הבית ומשרתים את־הבית המה ישחטו את־העלה ואת־הזבח לעם והמה יעמדו לפניהם לשרתם"
    },
    {
      "number": 12,
      "hebrew": "יען אשר ישרתו אותם לפני גלוליהם והיו לבית־ישראל למכשול עון על־כן נשאתי ידי עליהם נאם אדני יהוה ונשאו עונם"
    },
    {
      "number": 13,
      "hebrew": "ולא־יגשו אלי לכהן לי ולגשת על־כל־קדשי אל־קדשי הקדשים ונשאו כלמתם ותועבותם אשר עשו"
    },
    {
      "number": 14,
      "hebrew": "ונתתי אותם שמרי משמרת הבית לכל עבדתו ולכל אשר יעשה בו"
    },
    {
      "number": 15,
      "hebrew": "והכהנים הלוים בני צדוק אשר שמרו את־משמרת מקדשי בתעות בני־ישראל מעלי המה יקרבו אלי לשרתני ועמדו לפני להקריב לי חלב ודם נאם אדני יהוה"
    },
    {
      "number": 16,
      "hebrew": "המה יבאו אל־מקדשי והמה יקרבו אל־שלחני לשרתני ושמרו את־משמרתי"
    },
    {
      "number": 17,
      "hebrew": "והיה בבואם אל־שערי החצר הפנימית בגדי פשתים ילבשו ולא־יעלה עליהם צמר בשרתם בשערי החצר הפנימית וביתה"
    },
    {
      "number": 18,
      "hebrew": "פארי פשתים יהיו על־ראשם ומכנסי פשתים יהיו על־מתניהם לא יחגרו ביזע"
    },
    {
      "number": 19,
      "hebrew": "ובצאתם אל־החצר החיצונה אל־החצר החיצונה אל־העם יפשטו את־בגדיהם אשר־המה משרתם בם והניחו אותם בלשכת הקדש ולבשו בגדים אחרים ולא־יקדשו את־העם בבגדיהם"
    },
    {
      "number": 20,
      "hebrew": "וראשם לא יגלחו ופרע לא ישלחו כסום יכסמו את־ראשיהם"
    },
    {
      "number": 21,
      "hebrew": "ויין לא־ישתו כל־כהן בבואם אל־החצר הפנימית"
    },
    {
      "number": 22,
      "hebrew": "ואלמנה וגרושה לא־יקחו להם לנשים כי אם־בתולת מזרע בית ישראל והאלמנה אשר תהיה אלמנה מכהן יקחו"
    },
    {
      "number": 23,
      "hebrew": "ואת־עמי יורו בין קדש לחל ובין־טמא לטהור יודעם"
    },
    {
      "number": 24,
      "hebrew": "ועל־ריב המה יעמדו לשפט [למשפט] במשפטי ושפטהו [ישפטוהו] ואת־תורתי ואת־חקתי בכל־מועדי ישמרו ואת־שבתותי יקדשו"
    },
    {
      "number": 25,
      "hebrew": "ואל־מת אדם לא יבוא לטמאה כי אם־לאב ולאם ולבן ולבת לאח ולאחות אשר־לא־היתה לאיש יטמאו"
    },
    {
      "number": 26,
      "hebrew": "ואחרי טהרתו שבעת ימים יספרו־לו"
    },
    {
      "number": 27,
      "hebrew": "וביום באו אל־הקדש אל־החצר הפנימית לשרת בקדש יקריב חטאתו נאם אדני יהוה"
    },
    {
      "number": 28,
      "hebrew": "והיתה להם לנחלה אני נחלתם ואחזה לא־תתנו להם בישראל אני אחזתם"
    },
    {
      "number": 29,
      "hebrew": "המנחה והחטאת והאשם המה יאכלום וכל־חרם בישראל להם יהיה"
    },
    {
      "number": 30,
      "hebrew": "וראשית כל־בכורי כל וכל־תרומת כל מכל תרומותיכם לכהנים יהיה וראשית ערסותיכם תתנו לכהן להניח ברכה אל־ביתך"
    },
    {
      "number": 31,
      "hebrew": "כל־נבלה וטרפה מן־העוף ומן־הבהמה לא יאכלו הכהנים"
    }
  ]
}