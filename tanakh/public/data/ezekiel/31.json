{
  "book": "Ezekiel",
  "bookHebrew": "יחזקאל",
  "chapter": 31,
  "verses": [
    {
      "number": 1,
      "hebrew": "ויהי באחת עשרה שנה בשלישי באחד לחדש היה דבר־יהוה אלי לאמר"
    },
    {
      "number": 2,
      "hebrew": "בן־אדם אמר אל־פרעה מלך־מצרים ואל־המונו אל־מי דמית בגדלך"
    },
    {
      "number": 3,
      "hebrew": "הנה אשור ארז בלבנון יפה ענף וחרש מצל וגבה קומה ובין עבתים היתה צמרתו"
    },
    {
      "number": 4,
      "hebrew": "מים גדלוהו תהום רממתהו את־נהרתיה הלך סביבות מטעה ואת־תעלתיה שלחה אל כל־עצי השדה"
    },
    {
      "number": 5,
      "hebrew": "על־כן גבהא קמתו מכל עצי השדה ותרבינה סרעפתיו ותארכנה פארתו [פארתיו] ממים רבים בשלחו"
    },
    {
      "number": 6,
      "hebrew": "בסעפתיו קננו כל־עוף השמים ותחת פארתיו ילדו כל חית השדה ובצלו ישבו כל גוים רבים"
    },
    {
      "number": 7,
      "hebrew": "וייף בגדלו בארך דליותיו כי־היה שרשו אל־מים רבים"
    },
    {
      "number": 8,
      "hebrew": "ארזים לא־עממהו בגן־אלהים ברושים לא דמו אל־סעפתיו וערמנים לא־היו כפארתיו כל־עץ בגן־אלהים לא־דמה אליו ביפיו"
    },
    {
      "number": 9,
      "hebrew": "יפה עשיתיו ברב דליותיו ויקנאהו כל־עצי־עדן אשר בגן האלהים"
    },
    {
      "number": 10,
      "hebrew": "לכן כה אמר אדני יהוה יען אשר גבהת בקומה ויתן צמרתו אל־בין עבותים ורם לבבו בגבהו"
    },
    {
      "number": 11,
      "hebrew": "ואתנהו ביד איל גוים עשו יעשה לו כרשעו גרשתהו"
    },
    {
      "number": 12,
      "hebrew": "ויכרתהו זרים עריצי גוים ויטשהו אל־ההרים ובכל־גאיות נפלו דליותיו ותשברנה פארתיו בכל אפיקי הארץ וירדו מצלו כל־עמי הארץ ויטשהו"
    },
    {
      "number": 13,
      "hebrew": "על־מפלתו ישכנו כל־עוף השמים ואל־פארתיו היו כל חית השדה"
    },
    {
      "number": 14,
      "hebrew": "למען אשר לא־יגבהו בקומתם כל־עצי־מים ולא־יתנו את־צמרתם אל־בין עבתים ולא־יעמדו אליהם בגבהם כל־שתי מים כי־כלם נתנו למות אל־ארץ תחתית בתוך בני אדם אל־יורדי בור"
    },
    {
      "number": 15,
      "hebrew": "כה־אמר אדני יהוה ביום רדתו שאולה האבלתי כסתי עליו את־תהום ואמנע נהרותיה ויכלאו מים רבים ואקדר עליו לבנון וכל־עצי השדה עליו עלפה"
    },
    {
      "number": 16,
      "hebrew": "מקול מפלתו הרעשתי גוים בהורדי אתו שאולה את־יורדי בור וינחמו בארץ תחתית כל־עצי־עדן מבחר וטוב־לבנון כל־שתי מים"
    },
    {
      "number": 17,
      "hebrew": "גם־הם אתו ירדו שאולה אל־חללי־חרב וזרעו ישבו בצלו בתוך גוים"
    },
    {
      "number": 18,
      "hebrew": "אל־מי דמית ככה בכבוד ובגדל בעצי־עדן והורדת את־עצי־עדן אל־ארץ תחתית בתוך ערלים תשכב את־חללי־חרב הוא פרעה וכל־המונה נאם אדני יהוה"
    }
  ]
}