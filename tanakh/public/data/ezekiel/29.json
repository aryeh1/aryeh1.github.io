{
  "book": "Ezekiel",
  "bookHebrew": "יחזקאל",
  "chapter": 29,
  "verses": [
    {
      "number": 1,
      "hebrew": "בשנה העשירית בעשרי בשנים עשר לחדש היה דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך על־פרעה מלך מצרים והנבא עליו ועל־מצרים כלה"
    },
    {
      "number": 3,
      "hebrew": "דבר ואמרת כה־אמר אדני יהוה הנני עליך פרעה מלך־מצרים התנים הגדול הרבץ בתוך יאריו אשר אמר לי יארי ואני עשיתני"
    },
    {
      "number": 4,
      "hebrew": "ונתתי חחיים [חחים] בלחייך והדבקתי דגת־יאריך בקשקשתיך והעליתיך מתוך יאריך ואת כל־דגת יאריך בקשקשתיך תדבק"
    },
    {
      "number": 5,
      "hebrew": "ונטשתיך המדברה אותך ואת כל־דגת יאריך על־פני השדה תפול לא תאסף ולא תקבץ לחית הארץ ולעוף השמים נתתיך לאכלה"
    },
    {
      "number": 6,
      "hebrew": "וידעו כל־ישבי מצרים כי אני יהוה יען היותם משענת קנה לבית ישראל"
    },
    {
      "number": 7,
      "hebrew": "בתפשם בך בכפך [בכף] תרוץ ובקעת להם כל־כתף ובהשענם עליך תשבר והעמדת להם כל־מתנים",
      "parsha": "ס"
    },
    {
      "number": 8,
      "hebrew": "לכן כה אמר אדני יהוה הנני מביא עליך חרב והכרתי ממך אדם ובהמה"
    },
    {
      "number": 9,
      "hebrew": "והיתה ארץ־מצרים לשממה וחרבה וידעו כי־אני יהוה יען אמר יאר לי ואני עשיתי"
    },
    {
      "number": 10,
      "hebrew": "לכן הנני אליך ואל־יאריך ונתתי את־ארץ מצרים לחרבות חרב שממה ממגדל סונה ועד־גבול כוש"
    },
    {
      "number": 11,
      "hebrew": "לא תעבר־בה רגל אדם ורגל בהמה לא תעבר־בה ולא תשב ארבעים שנה"
    },
    {
      "number": 12,
      "hebrew": "ונתתי את־ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את־מצרים בגוים וזריתים בארצות",
      "parsha": "ס"
    },
    {
      "number": 13,
      "hebrew": "כי כה אמר אדני יהוה מקץ ארבעים שנה אקבץ את־מצרים מן־העמים אשר־נפצו שמה"
    },
    {
      "number": 14,
      "hebrew": "ושבתי את־שבות מצרים והשבתי אתם ארץ פתרוס על־ארץ מכורתם והיו שם ממלכה שפלה"
    },
    {
      "number": 15,
      "hebrew": "מן־הממלכות תהיה שפלה ולא־תתנשא עוד על־הגוים והמעטתים לבלתי רדות בגוים"
    },
    {
      "number": 16,
      "hebrew": "ולא יהיה־עוד לבית ישראל למבטח מזכיר עון בפנותם אחריהם וידעו כי אני אדני יהוה",
      "parsha": "פ"
    },
    {
      "number": 17,
      "hebrew": "ויהי בעשרים ושבע שנה בראשון באחד לחדש היה דבר־יהוה אלי לאמר"
    },
    {
      "number": 18,
      "hebrew": "בן־אדם נבוכדראצר מלך־בבל העביד את־חילו עבדה גדלה אל־צר כל־ראש מקרח וכל־כתף מרוטה ושכר לא־היה לו ולחילו מצר על־העבדה אשר־עבד עליה",
      "parsha": "ס"
    },
    {
      "number": 19,
      "hebrew": "לכן כה אמר אדני יהוה הנני נתן לנבוכדראצר מלך־בבל את־ארץ מצרים ונשא המנה ושלל שללה ובזז בזה והיתה שכר לחילו"
    },
    {
      "number": 20,
      "hebrew": "פעלתו אשר־עבד בה נתתי לו את־ארץ מצרים אשר עשו לי נאם אדני יהוה"
    },
    {
      "number": 21,
      "hebrew": "ביום ההוא אצמיח קרן לבית ישראל ולך אתן פתחון־פה בתוכם וידעו כי־אני יהוה",
      "parsha": "פ"
    }
  ]
}