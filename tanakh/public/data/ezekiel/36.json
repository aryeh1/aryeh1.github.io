{
  "book": "Ezekiel",
  "bookHebrew": "יחזקאל",
  "chapter": 36,
  "verses": [
    {
      "number": 1,
      "hebrew": "ואתה בן־אדם הנבא אל־הרי ישראל ואמרת הרי ישראל שמעו דבר־יהוה"
    },
    {
      "number": 2,
      "hebrew": "כה אמר אדני יהוה יען אמר האויב עליכם האח ובמות עולם למורשה היתה לנו"
    },
    {
      "number": 3,
      "hebrew": "לכן הנבא ואמרת כה אמר אדני יהוה יען ביען שמות ושאף אתכם מסביב להיותכם מורשה לשארית הגוים ותעלו על־שפת לשון ודבת־עם"
    },
    {
      "number": 4,
      "hebrew": "לכן הרי ישראל שמעו דבר־אדני יהוה כה־אמר אדני יהוה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב"
    },
    {
      "number": 5,
      "hebrew": "לכן כה־אמר אדני יהוה אם־לא באש קנאתי דברתי על־שארית הגוים ועל־אדום כלא אשר נתנו־את־ארצי להם למורשה בשמחת כל־לבב בשאט נפש למען מגרשה לבז"
    },
    {
      "number": 6,
      "hebrew": "לכן הנבא על־אדמת ישראל ואמרת להרים ולגבעות לאפיקים ולגאיות כה־אמר אדני יהוה הנני בקנאתי ובחמתי דברתי יען כלמת גוים נשאתם"
    },
    {
      "number": 7,
      "hebrew": "לכן כה אמר אדני יהוה אני נשאתי את־ידי אם־לא הגוים אשר לכם מסביב המה כלמתם ישאו"
    },
    {
      "number": 8,
      "hebrew": "ואתם הרי ישראל ענפכם תתנו ופריכם תשאו לעמי ישראל כי קרבו לבוא"
    },
    {
      "number": 9,
      "hebrew": "כי הנני אליכם ופניתי אליכם ונעבדתם ונזרעתם"
    },
    {
      "number": 10,
      "hebrew": "והרביתי עליכם אדם כל־בית ישראל כלה ונשבו הערים והחרבות תבנינה"
    },
    {
      "number": 11,
      "hebrew": "והרביתי עליכם אדם ובהמה ורבו ופרו והושבתי אתכם כקדמותיכם והטבתי מראשתיכם וידעתם כי־אני יהוה"
    },
    {
      "number": 12,
      "hebrew": "והולכתי עליכם אדם את־עמי ישראל וירשוך והיית להם לנחלה ולא־תוסף עוד לשכלם",
      "parsha": "ס"
    },
    {
      "number": 13,
      "hebrew": "כה אמר אדני יהוה יען אמרים לכם אכלת אדם אתי [את] ומשכלת גויך [גוייך] היית"
    },
    {
      "number": 14,
      "hebrew": "לכן אדם לא־תאכלי עוד וגויך [וגוייך] לא תכשלי־[תשכלי־] עוד נאם אדני יהוה"
    },
    {
      "number": 15,
      "hebrew": "ולא־אשמיע אליך עוד כלמת הגוים וחרפת עמים לא תשאי־עוד וגויך [וגוייך] לא־תכשלי עוד נאם אדני יהוה",
      "parsha": "פ"
    },
    {
      "number": 16,
      "hebrew": "ויהי דבר־יהוה אלי לאמר"
    },
    {
      "number": 17,
      "hebrew": "בן־אדם בית ישראל ישבים על־אדמתם ויטמאו אותה בדרכם ובעלילותם כטמאת הנדה היתה דרכם לפני"
    },
    {
      "number": 18,
      "hebrew": "ואשפך חמתי עליהם על־הדם אשר־שפכו על־הארץ ובגלוליהם טמאוה"
    },
    {
      "number": 19,
      "hebrew": "ואפיץ אתם בגוים ויזרו בארצות כדרכם וכעלילותם שפטתים"
    },
    {
      "number": 20,
      "hebrew": "ויבוא אל־הגוים אשר־באו שם ויחללו את־שם קדשי באמר להם עם־יהוה אלה ומארצו יצאו"
    },
    {
      "number": 21,
      "hebrew": "ואחמל על־שם קדשי אשר חללוהו בית ישראל בגוים אשר־באו שמה",
      "parsha": "פ"
    },
    {
      "number": 22,
      "hebrew": "לכן אמר לבית־ישראל כה אמר אדני יהוה לא למענכם אני עשה בית ישראל כי אם־לשם־קדשי אשר חללתם בגוים אשר־באתם שם"
    },
    {
      "number": 23,
      "hebrew": "וקדשתי את־שמי הגדול המחלל בגוים אשר חללתם בתוכם וידעו הגוים כי־אני יהוה נאם אדני יהוה בהקדשי בכם לעיניהם"
    },
    {
      "number": 24,
      "hebrew": "ולקחתי אתכם מן־הגוים וקבצתי אתכם מכל־הארצות והבאתי אתכם אל־אדמתכם"
    },
    {
      "number": 25,
      "hebrew": "וזרקתי עליכם מים טהורים וטהרתם מכל טמאותיכם ומכל־גלוליכם אטהר אתכם"
    },
    {
      "number": 26,
      "hebrew": "ונתתי לכם לב חדש ורוח חדשה אתן בקרבכם והסרתי את־לב האבן מבשרכם ונתתי לכם לב בשר"
    },
    {
      "number": 27,
      "hebrew": "ואת־רוחי אתן בקרבכם ועשיתי את אשר־בחקי תלכו ומשפטי תשמרו ועשיתם"
    },
    {
      "number": 28,
      "hebrew": "וישבתם בארץ אשר נתתי לאבתיכם והייתם לי לעם ואנכי אהיה לכם לאלהים"
    },
    {
      "number": 29,
      "hebrew": "והושעתי אתכם מכל טמאותיכם וקראתי אל־הדגן והרביתי אתו ולא־אתן עליכם רעב"
    },
    {
      "number": 30,
      "hebrew": "והרביתי את־פרי העץ ותנובת השדה למען אשר לא תקחו עוד חרפת רעב בגוים"
    },
    {
      "number": 31,
      "hebrew": "וזכרתם את־דרכיכם הרעים ומעלליכם אשר לא־טובים ונקטתם בפניכם על עונתיכם ועל תועבותיכם"
    },
    {
      "number": 32,
      "hebrew": "לא למענכם אני־עשה נאם אדני יהוה יודע לכם בושו והכלמו מדרכיכם בית ישראל",
      "parsha": "ס"
    },
    {
      "number": 33,
      "hebrew": "כה אמר אדני יהוה ביום טהרי אתכם מכל עונותיכם והושבתי את־הערים ונבנו החרבות"
    },
    {
      "number": 34,
      "hebrew": "והארץ הנשמה תעבד תחת אשר היתה שממה לעיני כל־עובר"
    },
    {
      "number": 35,
      "hebrew": "ואמרו הארץ הלזו הנשמה היתה כגן־עדן והערים החרבות והנשמות והנהרסות בצורות ישבו"
    },
    {
      "number": 36,
      "hebrew": "וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה אני יהוה דברתי ועשיתי",
      "parsha": "ס"
    },
    {
      "number": 37,
      "hebrew": "כה אמר אדני יהוה עוד זאת אדרש לבית־ישראל לעשות להם ארבה אתם כצאן אדם"
    },
    {
      "number": 38,
      "hebrew": "כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי־אני יהוה",
      "parsha": "פ"
    }
  ]
}