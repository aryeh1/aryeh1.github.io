{
  "book": "Ezekiel",
  "bookHebrew": "יחזקאל",
  "chapter": 35,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך על־הר שעיר והנבא עליו"
    },
    {
      "number": 3,
      "hebrew": "ואמרת לו כה אמר אדני יהוה הנני אליך הר־שעיר ונטיתי ידי עליך ונתתיך שממה ומשמה"
    },
    {
      "number": 4,
      "hebrew": "עריך חרבה אשים ואתה שממה תהיה וידעת כי־אני יהוה"
    },
    {
      "number": 5,
      "hebrew": "יען היות לך איבת עולם ותגר את־בני־ישראל על־ידי־חרב בעת אידם בעת עון קץ"
    },
    {
      "number": 6,
      "hebrew": "לכן חי־אני נאם אדני יהוה כי־לדם אעשך ודם ירדפך אם־לא דם שנאת ודם ירדפך"
    },
    {
      "number": 7,
      "hebrew": "ונתתי את־הר שעיר לשממה ושממה והכרתי ממנו עבר ושב"
    },
    {
      "number": 8,
      "hebrew": "ומלאתי את־הריו חלליו גבעותיך וגאותיך וכל־אפיקיך חללי־חרב יפלו בהם"
    },
    {
      "number": 9,
      "hebrew": "שממות עולם אתנך ועריך לא תישבנה [תשבנה] וידעתם כי־אני יהוה"
    },
    {
      "number": 10,
      "hebrew": "יען אמרך את־שני הגוים ואת־שתי הארצות לי תהיינה וירשנוה ויהוה שם היה"
    },
    {
      "number": 11,
      "hebrew": "לכן חי־אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך"
    },
    {
      "number": 12,
      "hebrew": "וידעת כי־אני יהוה שמעתי את־כל־נאצותיך אשר אמרת על־הרי ישראל לאמר שממה [שממו] לנו נתנו לאכלה"
    },
    {
      "number": 13,
      "hebrew": "ותגדילו עלי בפיכם והעתרתם עלי דבריכם אני שמעתי"
    },
    {
      "number": 14,
      "hebrew": "כה אמר אדני יהוה כשמח כל־הארץ שממה אעשה־לך"
    },
    {
      "number": 15,
      "hebrew": "כשמחתך לנחלת בית־ישראל על אשר־שממה כן אעשה־לך שממה תהיה הר־שעיר וכל־אדום כלה וידעו כי־אני יהוה"
    }
  ]
}