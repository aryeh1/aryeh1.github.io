{
  "book": "Ezekiel",
  "bookHebrew": "יחזקאל",
  "chapter": 34,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם הנבא על־רועי ישראל הנבא ואמרת אליהם לרעים כה אמר אדני יהוה הוי רעי־ישראל אשר היו רעים אותם הלוא הצאן ירעו הרעים"
    },
    {
      "number": 3,
      "hebrew": "את־החלב תאכלו ואת־הצמר תלבשו הבריאה תזבחו הצאן לא תרעו"
    },
    {
      "number": 4,
      "hebrew": "את־הנחלות לא חזקתם ואת־החולה לא־רפאתם ולנשברת לא חבשתם ואת־הנדחת לא השבתם ואת־האבדת לא בקשתם ובחזקה רדיתם אתם ובפרך"
    },
    {
      "number": 5,
      "hebrew": "ותפוצינה מבלי רעה ותהיינה לאכלה לכל־חית השדה ותפוצינה"
    },
    {
      "number": 6,
      "hebrew": "ישגו צאני בכל־ההרים ועל כל־גבעה רמה ועל כל־פני הארץ נפצו צאני ואין דורש ואין מבקש"
    },
    {
      "number": 7,
      "hebrew": "לכן רעים שמעו את־דבר יהוה"
    },
    {
      "number": 8,
      "hebrew": "חי־אני נאם אדני יהוה אם־לא יען היות־צאני לבז ותהיינה צאני לאכלה לכל־חית השדה מאין רעה ולא־דרשו רעי את־צאני וירעו הרעים אותם ואת־צאני לא רעו"
    },
    {
      "number": 9,
      "hebrew": "לכן הרעים שמעו דבר־יהוה"
    },
    {
      "number": 10,
      "hebrew": "כה־אמר אדני יהוה הנני אל־הרעים ודרשתי את־צאני מידם והשבתים מרעות צאן ולא־ירעו עוד הרעים אותם והצלתי צאני מפיהם ולא־תהיין להם לאכלה",
      "parsha": "ס"
    },
    {
      "number": 11,
      "hebrew": "כי כה אמר אדני יהוה הנני־אני ודרשתי את־צאני ובקרתים"
    },
    {
      "number": 12,
      "hebrew": "כבקרת רעה עדרו ביום־היותו בתוך־צאנו נפרשות כן אבקר את־צאני והצלתי אתהם מכל־המקומת אשר נפצו שם ביום ענן וערפל"
    },
    {
      "number": 13,
      "hebrew": "והוצאתים מן־העמים וקבצתים מן־הארצות והביאתים אל־אדמתם ורעיתים אל־הרי ישראל באפיקים ובכל מושבי הארץ"
    },
    {
      "number": 14,
      "hebrew": "במרעה־טוב ארעה אתם ובהרי מרום־ישראל יהיה נוהם שם תרבצנה בנוה טוב ומרעה שמן תרעינה אל־הרי ישראל"
    },
    {
      "number": 15,
      "hebrew": "אני ארעה צאני ואני ארביצם נאם אדני יהוה"
    },
    {
      "number": 16,
      "hebrew": "את־האבדת אבקש ואת־הנדחת אשיב ולנשברת אחבש ואת־החולה אחזק ואת־השמנה ואת־החזקה אשמיד ארענה במשפט"
    },
    {
      "number": 17,
      "hebrew": "ואתנה צאני כה אמר אדני יהוה הנני שפט בין־שה לשה לאילים ולעתודים"
    },
    {
      "number": 18,
      "hebrew": "המעט מכם המרעה הטוב תרעו ויתר מרעיכם תרמסו ברגליכם ומשקע־מים תשתו ואת הנותרים ברגליכם תרפשון"
    },
    {
      "number": 19,
      "hebrew": "וצאני מרמס רגליכם תרעינה ומרפש רגליכם תשתינה",
      "parsha": "פ"
    },
    {
      "number": 20,
      "hebrew": "לכן כה אמר אדני יהוה אליהם הנני־אני ושפטתי בין־שה בריה ובין שה רזה"
    },
    {
      "number": 21,
      "hebrew": "יען בצד ובכתף תהדפו ובקרניכם תנגחו כל־הנחלות עד אשר הפיצותם אותנה אל־החוצה"
    },
    {
      "number": 22,
      "hebrew": "והושעתי לצאני ולא־תהיינה עוד לבז ושפטתי בין שה לשה"
    },
    {
      "number": 23,
      "hebrew": "והקמתי עליהם רעה אחד ורעה אתהן את עבדי דויד הוא ירעה אתם והוא־יהיה להן לרעה"
    },
    {
      "number": 24,
      "hebrew": "ואני יהוה אהיה להם לאלהים ועבדי דוד נשיא בתוכם אני יהוה דברתי"
    },
    {
      "number": 25,
      "hebrew": "וכרתי להם ברית שלום והשבתי חיה־רעה מן־הארץ וישבו במדבר לבטח וישנו ביערים"
    },
    {
      "number": 26,
      "hebrew": "ונתתי אותם וסביבות גבעתי ברכה והורדתי הגשם בעתו גשמי ברכה יהיו"
    },
    {
      "number": 27,
      "hebrew": "ונתן עץ השדה את־פריו והארץ תתן יבולה והיו על־אדמתם לבטח וידעו כי־אני יהוה בשברי את־מטות עלם והצלתים מיד העבדים בהם"
    },
    {
      "number": 28,
      "hebrew": "ולא־יהיו עוד בז לגוים וחית הארץ לא תאכלם וישבו לבטח ואין מחריד"
    },
    {
      "number": 29,
      "hebrew": "והקמתי להם מטע לשם ולא־יהיו עוד אספי רעב בארץ ולא־ישאו עוד כלמת הגוים"
    },
    {
      "number": 30,
      "hebrew": "וידעו כי אני יהוה אלהיהם אתם והמה עמי בית ישראל נאם אדני יהוה"
    },
    {
      "number": 31,
      "hebrew": "ואתן צאני צאן מרעיתי אדם אתם אני אלהיכם נאם אדני יהוה",
      "parsha": "פ"
    }
  ]
}