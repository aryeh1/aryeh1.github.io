{
  "book": "Ezekiel",
  "bookHebrew": "יחזקאל",
  "chapter": 3,
  "verses": [
    {
      "number": 1,
      "hebrew": "ויאמר אלי בן־אדם את אשר־תמצא אכול אכול את־המגלה הזאת ולך דבר אל־בית ישראל"
    },
    {
      "number": 2,
      "hebrew": "ואפתח את־פי ויאכלני את המגלה הזאת"
    },
    {
      "number": 3,
      "hebrew": "ויאמר אלי בן־אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק"
    },
    {
      "number": 4,
      "hebrew": "ויאמר אלי בן־אדם לך־בא אל־בית ישראל ודברת בדברי אליהם"
    },
    {
      "number": 5,
      "hebrew": "כי לא אל־עם עמקי שפה וכבדי לשון אתה שלוח אל־בית ישראל"
    },
    {
      "number": 6,
      "hebrew": "לא אל־עמים רבים עמקי שפה וכבדי לשון אשר לא־תשמע דבריהם אם־לא אליהם שלחתיך המה ישמעו אליך"
    },
    {
      "number": 7,
      "hebrew": "ובית ישראל לא יאבו לשמע אליך כי־אינם אבים לשמע אלי כי כל־בית ישראל חזקי־מצח וקשי־לב המה"
    },
    {
      "number": 8,
      "hebrew": "הנה נתתי את־פניך חזקים לעמת פניהם ואת־מצחך חזק לעמת מצחם"
    },
    {
      "number": 9,
      "hebrew": "כשמיר חזק מצר נתתי מצחך לא־תירא אותם ולא־תחת מפניהם כי בית־מרי המה"
    },
    {
      "number": 10,
      "hebrew": "ויאמר אלי בן־אדם את־כל־דברי אשר אדבר אליך קח בלבבך ובאזניך שמע"
    },
    {
      "number": 11,
      "hebrew": "ולך בא אל־הגולה אל־בני עמך ודברת אליהם ואמרת אליהם כה אמר אדני יהוה אם־ישמעו ואם־יחדלו"
    },
    {
      "number": 12,
      "hebrew": "ותשאני רוח ואשמע אחרי קול רעש גדול ברוך כבוד־יהוה ממקומו"
    },
    {
      "number": 13,
      "hebrew": "וקול כנפי החיות משיקות אשה אל־אחותה וקול האופנים לעמתם וקול רעש גדול"
    },
    {
      "number": 14,
      "hebrew": "ורוח נשאתני ותקחני ואלך מר בחמת רוחי ויד־יהוה עלי חזקה"
    },
    {
      "number": 15,
      "hebrew": "ואבוא אל־הגולה תל אביב הישבים אל־נהר־כבר ואשר [ואשב] המה יושבים שם ואשב שם שבעת ימים משמים בתוכם"
    },
    {
      "number": 16,
      "hebrew": "ויהי מקצה שבעת ימים ויהי דבר־יהוה אלי לאמר"
    },
    {
      "number": 17,
      "hebrew": "בן־אדם צפה נתתיך לבית ישראל ושמעת מפי דבר והזהרת אותם ממני"
    },
    {
      "number": 18,
      "hebrew": "באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש"
    },
    {
      "number": 19,
      "hebrew": "ואתה כי־הזהרת רשע ולא־שב מרשעו ומדרכו הרשעה הוא בעונו ימות ואתה את־נפשך הצלת"
    },
    {
      "number": 20,
      "hebrew": "ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש"
    },
    {
      "number": 21,
      "hebrew": "ואתה כי הזהרתו צדיק לבלתי חטא צדיק והוא לא־חטא חיו יחיה כי נזהר ואתה את־נפשך הצלת"
    },
    {
      "number": 22,
      "hebrew": "ותהי עלי שם יד־יהוה ויאמר אלי קום צא אל־הבקעה ושם אדבר אותך"
    },
    {
      "number": 23,
      "hebrew": "ואקום ואצא אל־הבקעה והנה־שם כבוד־יהוה עמד ככבוד אשר ראיתי על־נהר־כבר ואפל על־פני"
    },
    {
      "number": 24,
      "hebrew": "ותבא־בי רוח ותעמדני על־רגלי וידבר אתי ויאמר אלי בא הסגר בתוך ביתך"
    },
    {
      "number": 25,
      "hebrew": "ואתה בן־אדם הנה נתנו עליך עבותים ואסרוך בהם ולא תצא בתוכם"
    },
    {
      "number": 26,
      "hebrew": "ולשונך אדביק אל־חכך ונאלמת ולא־תהיה להם לאיש מוכיח כי בית מרי המה"
    },
    {
      "number": 27,
      "hebrew": "ובדברי אותך אפתח את־פיך ואמרת אליהם כה אמר אדני יהוה השמע ישמע והחדל יחדל כי בית מרי המה"
    }
  ]
}