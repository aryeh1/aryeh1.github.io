{
  "book": "Ezekiel",
  "bookHebrew": "יחזקאל",
  "chapter": 11,
  "verses": [
    {
      "number": 1,
      "hebrew": "ותשא אתי רוח ותבא אתי אל־שער בית־יהוה הקדמוני הפונה קדימה והנה בפתח השער עשרים וחמשה איש ואראה בתוכם את־יאזניה בן־עזר ואת־פלטיהו בן־בניהו שרי העם",
      "parsha": "פ"
    },
    {
      "number": 2,
      "hebrew": "ויאמר אלי בן־אדם אלה האנשים החשבים און והיעצים עצת־רע בעיר הזאת"
    },
    {
      "number": 3,
      "hebrew": "האמרים לא בקרוב בנות בתים היא הסיר ואנחנו הבשר",
      "parsha": "ס"
    },
    {
      "number": 4,
      "hebrew": "לכן הנבא עליהם הנבא בן־אדם"
    },
    {
      "number": 5,
      "hebrew": "ותפל עלי רוח יהוה ויאמר אלי אמר כה־אמר יהוה כן אמרתם בית ישראל ומעלות רוחכם אני ידעתיה"
    },
    {
      "number": 6,
      "hebrew": "הרביתם חלליכם בעיר הזאת ומלאתם חוצתיה חלל",
      "parsha": "פ"
    },
    {
      "number": 7,
      "hebrew": "לכן כה־אמר אדני יהוה חלליכם אשר שמתם בתוכה המה הבשר והיא הסיר ואתכם הוציא מתוכה"
    },
    {
      "number": 8,
      "hebrew": "חרב יראתם וחרב אביא עליכם נאם אדני יהוה"
    },
    {
      "number": 9,
      "hebrew": "והוצאתי אתכם מתוכה ונתתי אתכם ביד־זרים ועשיתי בכם שפטים"
    },
    {
      "number": 10,
      "hebrew": "בחרב תפלו על־גבול ישראל אשפוט אתכם וידעתם כי־אני יהוה"
    },
    {
      "number": 11,
      "hebrew": "היא לא־תהיה לכם לסיר ואתם תהיו בתוכה לבשר אל־גבול ישראל אשפט אתכם"
    },
    {
      "number": 12,
      "hebrew": "וידעתם כי־אני יהוה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם"
    },
    {
      "number": 13,
      "hebrew": "ויהי כהנבאי ופלטיהו בן־בניה מת ואפל על־פני ואזעק קול־גדול ואמר אהה אדני יהוה כלה אתה עשה את שארית ישראל",
      "parsha": "פ"
    },
    {
      "number": 14,
      "hebrew": "ויהי דבר־יהוה אלי לאמר"
    },
    {
      "number": 15,
      "hebrew": "בן־אדם אחיך אחיך אנשי גאלתך וכל־בית ישראל כלה אשר אמרו להם ישבי ירושלם רחקו מעל יהוה לנו היא נתנה הארץ למורשה",
      "parsha": "ס"
    },
    {
      "number": 16,
      "hebrew": "לכן אמר כה־אמר אדני יהוה כי הרחקתים בגוים וכי הפיצותים בארצות ואהי להם למקדש מעט בארצות אשר־באו שם",
      "parsha": "ס"
    },
    {
      "number": 17,
      "hebrew": "לכן אמר כה־אמר אדני יהוה וקבצתי אתכם מן־העמים ואספתי אתכם מן־הארצות אשר נפצותם בהם ונתתי לכם את־אדמת ישראל"
    },
    {
      "number": 18,
      "hebrew": "ובאו־שמה והסירו את־כל־שקוציה ואת־כל־תועבותיה ממנה"
    },
    {
      "number": 19,
      "hebrew": "ונתתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר"
    },
    {
      "number": 20,
      "hebrew": "למען בחקתי ילכו ואת־משפטי ישמרו ועשו אתם והיו־לי לעם ואני אהיה להם לאלהים"
    },
    {
      "number": 21,
      "hebrew": "ואל־לב שקוציהם ותועבותיהם לבם הלך דרכם בראשם נתתי נאם אדני יהוה"
    },
    {
      "number": 22,
      "hebrew": "וישאו הכרובים את־כנפיהם והאופנים לעמתם וכבוד אלהי־ישראל עליהם מלמעלה"
    },
    {
      "number": 23,
      "hebrew": "ויעל כבוד יהוה מעל תוך העיר ויעמד על־ההר אשר מקדם לעיר"
    },
    {
      "number": 24,
      "hebrew": "ורוח נשאתני ותביאני כשדימה אל־הגולה במראה ברוח אלהים ויעל מעלי המראה אשר ראיתי"
    },
    {
      "number": 25,
      "hebrew": "ואדבר אל־הגולה את כל־דברי יהוה אשר הראני",
      "parsha": "פ"
    }
  ]
}