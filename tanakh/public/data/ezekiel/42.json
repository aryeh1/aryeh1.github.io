{
  "book": "Ezekiel",
  "bookHebrew": "יחזקאל",
  "chapter": 42,
  "verses": [
    {
      "number": 1,
      "hebrew": "ויוצאני אל־החצר החיצונה הדרך דרך הצפון ויבאני אל־הלשכה אשר נגד הגזרה ואשר־נגד הבנין אל־הצפון"
    },
    {
      "number": 2,
      "hebrew": "אל־פני־ארך אמות המאה פתח הצפון והרחב חמשים אמות"
    },
    {
      "number": 3,
      "hebrew": "נגד העשרים אשר לחצר הפנימי ונגד רצפה אשר לחצר החיצונה אתיק אל־פני־אתיק בשלשים"
    },
    {
      "number": 4,
      "hebrew": "ולפני הלשכות מהלך עשר אמות רחב אל־הפנימית דרך אמה אחת ופתחיהם לצפון"
    },
    {
      "number": 5,
      "hebrew": "והלשכות העליונת קצרות כי־יוכלו אתיקים מהנה מהתחתנות ומהתכנות בנין"
    },
    {
      "number": 6,
      "hebrew": "כי משלשות הנה ואין להן עמודים כעמודי החצרות על־כן נאצל מהתחתונות ומהתיכנות מהארץ"
    },
    {
      "number": 7,
      "hebrew": "וגדר אשר־לחוץ לעמת הלשכות דרך החצר החצונה אל־פני הלשכות ארכו חמשים אמה"
    },
    {
      "number": 8,
      "hebrew": "כי־ארך הלשכות אשר לחצר החצונה חמשים אמה והנה על־פני ההיכל מאה אמה"
    },
    {
      "number": 9,
      "hebrew": "ומתחתה לשכות [ומתחת] [הלשכות] האלה המבוא [המביא] מהקדים בבאו להנה מהחצר החצנה"
    },
    {
      "number": 10,
      "hebrew": "ברחב גדר החצר דרך הקדים אל־פני הגזרה ואל־פני הבנין לשכות"
    },
    {
      "number": 11,
      "hebrew": "ודרך לפניהם כמראה הלשכות אשר דרך הצפון כארכן כן רחבן וכל מוצאיהן וכמשפטיהן וכפתחיהן"
    },
    {
      "number": 12,
      "hebrew": "וכפתחי הלשכות אשר דרך הדרום פתח בראש דרך דרך בפני הגדרת הגינה דרך הקדים בבואן"
    },
    {
      "number": 13,
      "hebrew": "ויאמר אלי לשכות הצפון לשכות הדרום אשר אל־פני הגזרה הנה לשכות הקדש אשר יאכלו־שם הכהנים אשר־קרובים ליהוה קדשי הקדשים שם יניחו קדשי הקדשים והמנחה והחטאת והאשם כי המקום קדש"
    },
    {
      "number": 14,
      "hebrew": "בבאם הכהנים ולא־יצאו מהקדש אל־החצר החיצונה ושם יניחו בגדיהם אשר־ישרתו בהן כי־קדש הנה ילבשו [ולבשו] בגדים אחרים וקרבו אל־אשר לעם"
    },
    {
      "number": 15,
      "hebrew": "וכלה את־מדות הבית הפנימי והוציאני דרך השער אשר פניו דרך הקדים ומדדו סביב סביב"
    },
    {
      "number": 16,
      "hebrew": "מדד רוח הקדים בקנה המדה חמש־אמות [מאות] קנים בקנה המדה סביב"
    },
    {
      "number": 17,
      "hebrew": "מדד רוח הצפון חמש־מאות קנים בקנה המדה סביב"
    },
    {
      "number": 18,
      "hebrew": "את רוח הדרום מדד חמש־מאות קנים בקנה המדה"
    },
    {
      "number": 19,
      "hebrew": "סבב אל־רוח הים מדד חמש־מאות קנים בקנה המדה"
    },
    {
      "number": 20,
      "hebrew": "לארבע רוחות מדדו חומה לו סביב סביב ארך חמש מאות ורחב חמש מאות להבדיל בין הקדש לחל"
    }
  ]
}