{
  "book": "Ezekiel",
  "bookHebrew": "יחזקאל",
  "chapter": 19,
  "verses": [
    {
      "number": 1,
      "hebrew": "ואתה שא קינה אל־נשיאי ישראל"
    },
    {
      "number": 2,
      "hebrew": "ואמרת מה אמך לביא בין אריות רבצה בתוך כפרים רבתה גוריה"
    },
    {
      "number": 3,
      "hebrew": "ותעל אחד מגריה כפיר היה וילמד לטרף־טרף אדם אכל"
    },
    {
      "number": 4,
      "hebrew": "וישמעו אליו גוים בשחתם נתפש ויבאהו בחחים אל־ארץ מצרים"
    },
    {
      "number": 5,
      "hebrew": "ותרא כי נוחלה אבדה תקותה ותקח אחד מגריה כפיר שמתהו"
    },
    {
      "number": 6,
      "hebrew": "ויתהלך בתוך־אריות כפיר היה וילמד לטרף־טרף אדם אכל"
    },
    {
      "number": 7,
      "hebrew": "וידע אלמנותיו ועריהם החריב ותשם ארץ ומלאה מקול שאגתו"
    },
    {
      "number": 8,
      "hebrew": "ויתנו עליו גוים סביב ממדינות ויפרשו עליו רשתם בשחתם נתפש"
    },
    {
      "number": 9,
      "hebrew": "ויתנהו בסוגר בחחים ויבאהו אל־מלך בבל יבאהו במצדות למען לא־ישמע קולו עוד אל־הרי ישראל",
      "parsha": "פ"
    },
    {
      "number": 10,
      "hebrew": "אמך כגפן בדמך על־מים שתולה פריה וענפה היתה ממים רבים"
    },
    {
      "number": 11,
      "hebrew": "ויהיו־לה מטות עז אל־שבטי משלים ותגבה קומתו על־בין עבתים וירא בגבהו ברב דליתיו"
    },
    {
      "number": 12,
      "hebrew": "ותתש בחמה לארץ השלכה ורוח הקדים הוביש פריה התפרקו ויבשו מטה עזה אש אכלתהו"
    },
    {
      "number": 13,
      "hebrew": "ועתה שתולה במדבר בארץ ציה וצמא"
    },
    {
      "number": 14,
      "hebrew": "ותצא אש ממטה בדיה פריה אכלה ולא־היה בה מטה־עז שבט למשול קינה היא ותהי לקינה",
      "parsha": "פ"
    }
  ]
}