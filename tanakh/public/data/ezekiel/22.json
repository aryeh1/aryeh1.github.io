{
  "book": "Ezekiel",
  "bookHebrew": "יחזקאל",
  "chapter": 22,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "ואתה בן־אדם התשפט התשפט את־עיר הדמים והודעתה את כל־תועבותיה"
    },
    {
      "number": 3,
      "hebrew": "ואמרת כה אמר אדני יהוה עיר שפכת דם בתוכה לבוא עתה ועשתה גלולים עליה לטמאה"
    },
    {
      "number": 4,
      "hebrew": "בדמך אשר־שפכת אשמת ובגלוליך אשר־עשית טמאת ותקריבי ימיך ותבוא עד־שנותיך על־כן נתתיך חרפה לגוים וקלסה לכל־הארצות"
    },
    {
      "number": 5,
      "hebrew": "הקרבות והרחקות ממך יתקלסו־בך טמאת השם רבת המהומה"
    },
    {
      "number": 6,
      "hebrew": "הנה נשיאי ישראל איש לזרעו היו בך למען שפך־דם"
    },
    {
      "number": 7,
      "hebrew": "אב ואם הקלו בך לגר עשו בעשק בתוכך יתום ואלמנה הונו בך"
    },
    {
      "number": 8,
      "hebrew": "קדשי בזית ואת־שבתתי חללת"
    },
    {
      "number": 9,
      "hebrew": "אנשי רכיל היו בך למען שפך־דם ואל־ההרים אכלו בך זמה עשו בתוכך"
    },
    {
      "number": 10,
      "hebrew": "ערות־אב גלה־בך טמאת הנדה ענו־בך"
    },
    {
      "number": 11,
      "hebrew": "ואיש את־אשת רעהו עשה תועבה ואיש את־כלתו טמא בזמה ואיש את־אחתו בת־אביו ענה־בך"
    },
    {
      "number": 12,
      "hebrew": "שחד לקחו־בך למען שפך־דם נשך ותרבית לקחת ותבצעי רעיך בעשק ואתי שכחת נאם אדני יהוה"
    },
    {
      "number": 13,
      "hebrew": "והנה הכיתי כפי אל־בצעך אשר עשית ועל־דמך אשר היו בתוכך"
    },
    {
      "number": 14,
      "hebrew": "היעמד לבך אם־תחזקנה ידיך לימים אשר אני עשה אותך אני יהוה דברתי ועשיתי"
    },
    {
      "number": 15,
      "hebrew": "והפיצותי אותך בגוים וזריתיך בארצות והתמתי טמאתך ממך"
    },
    {
      "number": 16,
      "hebrew": "ונחלת בך לעיני גוים וידעת כי־אני יהוה"
    },
    {
      "number": 17,
      "hebrew": "ויהי דבר־יהוה אלי לאמר"
    },
    {
      "number": 18,
      "hebrew": "בן־אדם היו־לי בית־ישראל לסוג [לסיג] כלם נחשת ובדיל וברזל ועופרת בתוך כור סגים כסף היו"
    },
    {
      "number": 19,
      "hebrew": "לכן כה אמר אדני יהוה יען היות כלכם לסגים לכן הנני קבץ אתכם אל־תוך ירושלם"
    },
    {
      "number": 20,
      "hebrew": "קבצת כסף ונחשת וברזל ועופרת ובדיל אל־תוך כור לפחת־עליו אש להנתיך כן אקבץ באפי ובחמתי והנחתי והתכתי אתכם"
    },
    {
      "number": 21,
      "hebrew": "וכנסתי אתכם ונפחתי עליכם באש עברתי ונתכתם בתוכה"
    },
    {
      "number": 22,
      "hebrew": "כהתוך כסף בתוך כור כן תתכו בתוכה וידעתם כי־אני יהוה שפכתי חמתי עליכם"
    },
    {
      "number": 23,
      "hebrew": "ויהי דבר־יהוה אלי לאמר"
    },
    {
      "number": 24,
      "hebrew": "בן־אדם אמר־לה את ארץ לא מטהרה היא לא גשמה ביום זעם"
    },
    {
      "number": 25,
      "hebrew": "קשר נביאיה בתוכה כארי שואג טרף טרף נפש אכלו חסן ויקר יקחו אלמנותיה הרבו בתוכה"
    },
    {
      "number": 26,
      "hebrew": "כהניה חמסו תורתי ויחללו קדשי בין־קדש לחל לא הבדילו ובין־הטמא לטהור לא הודיעו ומשבתותי העלימו עיניהם ואחל בתוכם"
    },
    {
      "number": 27,
      "hebrew": "שריה בקרבה כזאבים טרפי טרף לשפך־דם לאבד נפשות למען בצע בצע"
    },
    {
      "number": 28,
      "hebrew": "ונביאיה טחו להם תפל חזים שוא וקסמים להם כזב אמרים כה אמר אדני יהוה ויהוה לא דבר"
    },
    {
      "number": 29,
      "hebrew": "עם הארץ עשקו עשק וגזלו גזל ועני ואביון הונו ואת־הגר עשקו בלא משפט"
    },
    {
      "number": 30,
      "hebrew": "ואבקש מהם איש גדר־גדר ועמד בפרץ לפני בעד הארץ לבלתי שחתה ולא מצאתי"
    },
    {
      "number": 31,
      "hebrew": "ואשפך עליהם זעמי באש עברתי כליתים דרכם בראשם נתתי נאם אדני יהוה"
    }
  ]
}