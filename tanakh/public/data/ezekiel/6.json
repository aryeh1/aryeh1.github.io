{
  "book": "Ezekiel",
  "bookHebrew": "יחזקאל",
  "chapter": 6,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך אל־הרי ישראל והנבא אליהם"
    },
    {
      "number": 3,
      "hebrew": "ואמרת הרי ישראל שמעו דבר־אדני יהוה כה־אמר אדני יהוה להרים ולגבעות לאפיקים ולגאית [ולגאיות] הנני אני מביא עליכם חרב ואבדתי במותיכם"
    },
    {
      "number": 4,
      "hebrew": "ונשמו מזבחותיכם ונשברו חמניכם והפלתי חלליכם לפני גלוליכם"
    },
    {
      "number": 5,
      "hebrew": "ונתתי את־פגרי בני ישראל לפני גלוליהם וזריתי את־עצמותיכם סביבות מזבחותיכם"
    },
    {
      "number": 6,
      "hebrew": "בכל מושבותיכם הערים תחרבנה והבמות תישמנה למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם"
    },
    {
      "number": 7,
      "hebrew": "ונפל חלל בתוככם וידעתם כי־אני יהוה"
    },
    {
      "number": 8,
      "hebrew": "והותרתי בהיות לכם פליטי חרב בגוים בהזרותיכם בארצות"
    },
    {
      "number": 9,
      "hebrew": "וזכרו פליטיכם אותי בגוים אשר נשבו־שם אשר נשברתי את־לבם הזונה אשר־סר מעלי ואת עיניהם הזנות אחרי גלוליהם ונקטו בפניהם אל־הרעות אשר עשו לכל תועבתיהם"
    },
    {
      "number": 10,
      "hebrew": "וידעו כי־אני יהוה לא אל־חנם דברתי לעשות להם הרעה הזאת"
    },
    {
      "number": 11,
      "hebrew": "כה־אמר אדני יהוה הכה בכפך ורקע ברגלך ואמר־אח אל כל־תועבות רעות בית ישראל אשר בחרב ברעב ובדבר יפלו"
    },
    {
      "number": 12,
      "hebrew": "הרחוק בדבר ימות והקרוב בחרב יפול והנשאר והנצור ברעב ימות וכליתי חמתי בם"
    },
    {
      "number": 13,
      "hebrew": "וידעתם כי־אני יהוה בהיות חלליהם בתוך גלוליהם סביבות מזבחותיהם אל כל־גבעה רמה בכל ראשי ההרים ותחת כל־עץ רענן ותחת כל־אלה עבתה מקום אשר נתנו־שם ריח ניחח לכל גלוליהם"
    },
    {
      "number": 14,
      "hebrew": "ונטיתי את־ידי עליהם ונתתי את־הארץ שממה ומשמה ממדבר דבלתה בכל מושבותיהם וידעו כי־אני יהוה"
    }
  ]
}