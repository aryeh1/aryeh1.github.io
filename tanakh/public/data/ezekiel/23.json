{
  "book": "Ezekiel",
  "bookHebrew": "יחזקאל",
  "chapter": 23,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שתים נשים בנות אם־אחת היו"
    },
    {
      "number": 3,
      "hebrew": "ותזנינה במצרים בנעוריהן זנו שמה מעכו שדיהן ושם עשו דדי בתוליהן"
    },
    {
      "number": 4,
      "hebrew": "ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן שמרון אהלה וירושלם אהליבה"
    },
    {
      "number": 5,
      "hebrew": "ותזן אהלה תחתי ותעגב על־מאהביה אל־אשור קרובים"
    },
    {
      "number": 6,
      "hebrew": "לבשי תכלת פחות וסגנים בחורי חמד כלם פרשים רכבי סוסים"
    },
    {
      "number": 7,
      "hebrew": "ותתן תזנותיה עליהם מבחר בני־אשור כלם ובכל אשר־עגבה בכל־גלוליהם נטמאה"
    },
    {
      "number": 8,
      "hebrew": "ואת־תזנותיה ממצרים לא עזבה כי אותה שכבו בנעוריה והמה עשו דדי בתוליה וישפכו תזנותם עליה"
    },
    {
      "number": 9,
      "hebrew": "לכן נתתיה ביד־מאהביה ביד בני אשור אשר עגבה עליהם"
    },
    {
      "number": 10,
      "hebrew": "המה גלו ערותה בניה ובנותיה לקחו ואותה בחרב הרגו ותהי־שם לנשים ושפוטים עשו בה",
      "parsha": "ס"
    },
    {
      "number": 11,
      "hebrew": "ותרא אחותה אהליבה ותשחת עגבתה ממנה ואת־תזנותיה מזנוני אחותה"
    },
    {
      "number": 12,
      "hebrew": "אל־בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם"
    },
    {
      "number": 13,
      "hebrew": "וארא כי נטמאה דרך אחד לשתיהן"
    },
    {
      "number": 14,
      "hebrew": "ותוסף אל־תזנותיה ותרא אנשי מחקה על־הקיר צלמי כשדיים [כשדים] חקקים בששר"
    },
    {
      "number": 15,
      "hebrew": "חגורי אזור במתניהם סרוחי טבולים בראשיהם מראה שלשים כלם דמות בני־בבל כשדים ארץ מולדתם"
    },
    {
      "number": 16,
      "hebrew": "ותעגב [ותעגבה] עליהם למראה עיניה ותשלח מלאכים אליהם כשדימה"
    },
    {
      "number": 17,
      "hebrew": "ויבאו אליה בני־בבל למשכב דדים ויטמאו אותה בתזנותם ותטמא־בם ותקע נפשה מהם"
    },
    {
      "number": 18,
      "hebrew": "ותגל תזנותיה ותגל את־ערותה ותקע נפשי מעליה כאשר נקעה נפשי מעל אחותה"
    },
    {
      "number": 19,
      "hebrew": "ותרבה את־תזנותיה לזכר את־ימי נעוריה אשר זנתה בארץ מצרים"
    },
    {
      "number": 20,
      "hebrew": "ותעגבה על פלגשיהם אשר בשר־חמורים בשרם וזרמת סוסים זרמתם"
    },
    {
      "number": 21,
      "hebrew": "ותפקדי את זמת נעוריך בעשות ממצרים דדיך למען שדי נעוריך",
      "parsha": "ס"
    },
    {
      "number": 22,
      "hebrew": "לכן אהליבה כה־אמר אדני יהוה הנני מעיר את־מאהביך עליך את אשר־נקעה נפשך מהם והבאתים עליך מסביב"
    },
    {
      "number": 23,
      "hebrew": "בני בבל וכל־כשדים פקוד ושוע וקוע כל־בני אשור אותם בחורי חמד פחות וסגנים כלם שלשים וקרואים רכבי סוסים כלם"
    },
    {
      "number": 24,
      "hebrew": "ובאו עליך הצן רכב וגלגל ובקהל עמים צנה ומגן וקובע ישימו עליך סביב ונתתי לפניהם משפט ושפטוך במשפטיהם"
    },
    {
      "number": 25,
      "hebrew": "ונתתי קנאתי בך ועשו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש"
    },
    {
      "number": 26,
      "hebrew": "והפשיטוך את־בגדיך ולקחו כלי תפארתך"
    },
    {
      "number": 27,
      "hebrew": "והשבתי זמתך ממך ואת־זנותך מארץ מצרים ולא־תשאי עיניך אליהם ומצרים לא תזכרי־עוד",
      "parsha": "פ"
    },
    {
      "number": 28,
      "hebrew": "כי כה אמר אדני יהוה הנני נתנך ביד אשר שנאת ביד אשר־נקעה נפשך מהם"
    },
    {
      "number": 29,
      "hebrew": "ועשו אותך בשנאה ולקחו כל־יגיעך ועזבוך עירם ועריה ונגלה ערות זנוניך וזמתך ותזנותיך"
    },
    {
      "number": 30,
      "hebrew": "עשה אלה לך בזנותך אחרי גוים על אשר־נטמאת בגלוליהם"
    },
    {
      "number": 31,
      "hebrew": "בדרך אחותך הלכת ונתתי כוסה בידך",
      "parsha": "ס"
    },
    {
      "number": 32,
      "hebrew": "כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל"
    },
    {
      "number": 33,
      "hebrew": "שכרון ויגון תמלאי כוס שמה ושממה כוס אחותך שמרון"
    },
    {
      "number": 34,
      "hebrew": "ושתית אותה ומצית ואת־חרשיה תגרמי ושדיך תנתקי כי אני דברתי נאם אדני יהוה",
      "parsha": "ס"
    },
    {
      "number": 35,
      "hebrew": "לכן כה אמר אדני יהוה יען שכחת אותי ותשליכי אותי אחרי גוך וגם־את שאי זמתך ואת־תזנותיך",
      "parsha": "ס"
    },
    {
      "number": 36,
      "hebrew": "ויאמר יהוה אלי בן־אדם התשפוט את־אהלה ואת־אהליבה והגד להן את תועבותיהן"
    },
    {
      "number": 37,
      "hebrew": "כי נאפו ודם בידיהן ואת־גלוליהן נאפו וגם את־בניהן אשר ילדו־לי העבירו להם לאכלה"
    },
    {
      "number": 38,
      "hebrew": "עוד זאת עשו לי טמאו את־מקדשי ביום ההוא ואת־שבתותי חללו"
    },
    {
      "number": 39,
      "hebrew": "ובשחטם את־בניהם לגלוליהם ויבאו אל־מקדשי ביום ההוא לחללו והנה־כה עשו בתוך ביתי"
    },
    {
      "number": 40,
      "hebrew": "ואף כי תשלחנה לאנשים באים ממרחק אשר מלאך שלוח אליהם והנה־באו לאשר רחצת כחלת עיניך ועדית עדי"
    },
    {
      "number": 41,
      "hebrew": "וישבת על־מטה כבודה ושלחן ערוך לפניה וקטרתי ושמני שמת עליה"
    },
    {
      "number": 42,
      "hebrew": "וקול המון שלו בה ואל־אנשים מרב אדם מובאים סובאים [סבאים] ממדבר ויתנו צמידים אל־ידיהן ועטרת תפארת על־ראשיהן"
    },
    {
      "number": 43,
      "hebrew": "ואמר לבלה נאופים עת [עתה] יזנה [יזנו] תזנותה והיא"
    },
    {
      "number": 44,
      "hebrew": "ויבוא אליה כבוא אל־אשה זונה כן באו אל־אהלה ואל־אהליבה אשת הזמה"
    },
    {
      "number": 45,
      "hebrew": "ואנשים צדיקם המה ישפטו אותהם משפט נאפות ומשפט שפכות דם כי נאפת הנה ודם בידיהן",
      "parsha": "ס"
    },
    {
      "number": 46,
      "hebrew": "כי כה אמר אדני יהוה העלה עליהם קהל ונתן אתהן לזעוה ולבז"
    },
    {
      "number": 47,
      "hebrew": "ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו"
    },
    {
      "number": 48,
      "hebrew": "והשבתי זמה מן־הארץ ונוסרו כל־הנשים ולא תעשינה כזמתכנה"
    },
    {
      "number": 49,
      "hebrew": "ונתנו זמתכנה עליכן וחטאי גלוליכן תשאינה וידעתם כי אני אדני יהוה",
      "parsha": "פ"
    }
  ]
}