{
  "book": "Ezekiel",
  "bookHebrew": "יחזקאל",
  "chapter": 21,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך דרך תימנה והטף אל־דרום והנבא אל־יער השדה נגב"
    },
    {
      "number": 3,
      "hebrew": "ואמרת ליער הנגב שמע דבר־יהוה כה־אמר אדני יהוה הנני מצית־בך אש ואכלה בך כל־עץ־לח וכל־עץ יבש לא־תכבה להבת שלהבת ונצרבו־בה כל־פנים מנגב צפונה"
    },
    {
      "number": 4,
      "hebrew": "וראו כל־בשר כי אני יהוה בערתיה לא תכבה"
    },
    {
      "number": 5,
      "hebrew": "ואמר אהה אדני יהוה המה אמרים לי הלא ממשל משלים הוא"
    },
    {
      "number": 6,
      "hebrew": "ויהי דבר־יהוה אלי לאמר"
    },
    {
      "number": 7,
      "hebrew": "בן־אדם שים פניך אל־ירושלם והטף אל־מקדשים והנבא אל־אדמת ישראל"
    },
    {
      "number": 8,
      "hebrew": "ואמרת לאדמת ישראל כה אמר יהוה הנני אליך והוצאתי חרבי מתערה והכרתי ממך צדיק ורשע"
    },
    {
      "number": 9,
      "hebrew": "יען אשר־הכרתי ממך צדיק ורשע לכן תצא חרבי מתערה אל־כל־בשר מנגב צפון"
    },
    {
      "number": 10,
      "hebrew": "וידעו כל־בשר כי אני יהוה הוצאתי חרבי מתערה לא תשוב עוד"
    },
    {
      "number": 11,
      "hebrew": "ואתה בן־אדם האנח בשברון מתנים ובמרירות תאנח לעיניהם"
    },
    {
      "number": 12,
      "hebrew": "והיה כי־יאמרו אליך על־מה אתה נאנח ואמרת אל־שמועה כי־באה ונמס כל־לב ורפו כל־ידים וכהתה כל־רוח וכל־ברכים תלכנה מים הנה באה ונהיתה נאם אדני יהוה"
    },
    {
      "number": 13,
      "hebrew": "ויהי דבר־יהוה אלי לאמר"
    },
    {
      "number": 14,
      "hebrew": "בן־אדם הנבא ואמרת כה אמר אדני אמר חרב חרב הוחדה וגם־מרוטה"
    },
    {
      "number": 15,
      "hebrew": "למען טבח טבח הוחדה למען־היה־לה ברק מרטה או נשיש שבט בני מאסת כל־עץ"
    },
    {
      "number": 16,
      "hebrew": "ויתן אתה למרטה לתפש בכף היא־הוחדה חרב והיא מרטה לתת אותה ביד־הורג"
    },
    {
      "number": 17,
      "hebrew": "זעק והילל בן־אדם כי־היא היתה בעמי היא בכל־נשיאי ישראל מגורי אל־חרב היו את־עמי לכן ספק אל־ירך"
    },
    {
      "number": 18,
      "hebrew": "כי בחן ומה אם־גם־שבט מאסת לא יהיה נאם אדני יהוה"
    },
    {
      "number": 19,
      "hebrew": "ואתה בן־אדם הנבא והך כף אל־כף ותכפל חרב שלישתה חרב חללים היא חרב חלל הגדול החדרת להם"
    },
    {
      "number": 20,
      "hebrew": "למען למוג לב והרבה המכשלים על כל־שעריהם נתתי אבחת־חרב אח עשויה לברק מעטה לטבח"
    },
    {
      "number": 21,
      "hebrew": "התאחדי הימני השימי השמילי אנה פניך מעדות"
    },
    {
      "number": 22,
      "hebrew": "וגם־אני אכה כפי אל־כפי והנחתי חמתי אני יהוה דברתי"
    },
    {
      "number": 23,
      "hebrew": "ויהי דבר־יהוה אלי לאמר"
    },
    {
      "number": 24,
      "hebrew": "ואתה בן־אדם שים־לך שנים דרכים לבוא חרב מלך־בבל מארץ אחד יצאו שניהם ויד ברא בראש דרך־עיר ברא"
    },
    {
      "number": 25,
      "hebrew": "דרך תשים לבוא חרב את רבת בני־עמון ואת־יהודה בירושלם בצורה"
    },
    {
      "number": 26,
      "hebrew": "כי־עמד מלך־בבל אל־אם הדרך בראש שני הדרכים לקסם־קסם קלקל בחצים שאל בתרפים ראה בכבד"
    },
    {
      "number": 27,
      "hebrew": "בימינו היה הקסם ירושלם לשום כרים לפתח פה ברצח להרים קול בתרועה לשום כרים על־שערים לשפך סללה לבנות דיק"
    },
    {
      "number": 28,
      "hebrew": "והיה להם כקסום־[כקסם־] שוא בעיניהם שבעי שבעות להם והוא־מזכיר עון להתפש"
    },
    {
      "number": 29,
      "hebrew": "לכן כה־אמר אדני יהוה יען הזכרכם עונכם בהגלות פשעיכם להראות חטאותיכם בכל עלילותיכם יען הזכרכם בכף תתפשו"
    },
    {
      "number": 30,
      "hebrew": "ואתה חלל רשע נשיא ישראל אשר־בא יומו בעת עון קץ"
    },
    {
      "number": 31,
      "hebrew": "כה אמר אדני יהוה הסיר המצנפת והרים העטרה זאת לא־זאת השפלה הגבה והגבה השפיל"
    },
    {
      "number": 32,
      "hebrew": "עוה עוה עוה אשימנה גם־זאת לא היה עד־בא אשר־לו המשפט ונתתיו"
    },
    {
      "number": 33,
      "hebrew": "ואתה בן־אדם הנבא ואמרת כה אמר אדני יהוה אל־בני עמון ואל־חרפתם ואמרת חרב חרב פתוחה לטבח מרוטה להכיל למען ברק"
    },
    {
      "number": 34,
      "hebrew": "בחזות לך שוא בקסם־לך כזב לתת אותך אל־צוארי חללי רשעים אשר־בא יומם בעת עון קץ"
    },
    {
      "number": 35,
      "hebrew": "השב אל־תערה במקום אשר־נבראת בארץ מכרותיך אשפט אתך"
    },
    {
      "number": 36,
      "hebrew": "ושפכתי עליך זעמי באש עברתי אפיח עליך ונתתיך ביד אנשים בערים חרשי משחית"
    },
    {
      "number": 37,
      "hebrew": "לאש תהיה לאכלה דמך יהיה בתוך הארץ לא תזכרי כי אני יהוה דברתי"
    }
  ]
}