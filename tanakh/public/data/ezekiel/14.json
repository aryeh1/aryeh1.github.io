{
  "book": "Ezekiel",
  "bookHebrew": "יחזקאל",
  "chapter": 14,
  "verses": [
    {
      "number": 1,
      "hebrew": "ויבוא אלי אנשים מזקני ישראל וישבו לפני"
    },
    {
      "number": 2,
      "hebrew": "ויהי דבר־יהוה אלי לאמר"
    },
    {
      "number": 3,
      "hebrew": "בן־אדם האנשים האלה העלו גלוליהם על־לבם ומכשול עונם נתנו נכח פניהם האדרש אדרש להם"
    },
    {
      "number": 4,
      "hebrew": "לכן דבר־אותם ואמרת אליהם כה־אמר אדני יהוה איש איש מבית ישראל אשר יעלה את־גלוליו אל־לבו ומכשול עונו ישים נכח פניו ובא אל־הנביא אני יהוה נעניתי לו בה [בא] ברב גלוליו"
    },
    {
      "number": 5,
      "hebrew": "למען תפש את־בית־ישראל בלבם אשר נזרו מעלי בגלוליהם כלם"
    },
    {
      "number": 6,
      "hebrew": "לכן אמר אל־בית ישראל כה אמר אדני יהוה שובו והשיבו מעל גלוליכם ומעל כל־תועבתיכם השיבו פניכם"
    },
    {
      "number": 7,
      "hebrew": "כי איש איש מבית ישראל ומהגר אשר־יגור בישראל וינזר מאחרי ויעל גלוליו אל־לבו ומכשול עונו ישים נכח פניו ובא אל־הנביא לדרש־לו בי אני יהוה נענה־לו בי"
    },
    {
      "number": 8,
      "hebrew": "ונתתי פני באיש ההוא והשמתיהו לאות ולמשלים והכרתיו מתוך עמי וידעתם כי־אני יהוה"
    },
    {
      "number": 9,
      "hebrew": "והנביא כי־יפתה ודבר דבר אני יהוה פתיתי את הנביא ההוא ונטיתי את־ידי עליו והשמדתיו מתוך עמי ישראל"
    },
    {
      "number": 10,
      "hebrew": "ונשאו עונם כעון הדרש כעון הנביא יהיה"
    },
    {
      "number": 11,
      "hebrew": "למען לא־יתעו עוד בית־ישראל מאחרי ולא־יטמאו עוד בכל־פשעיהם והיו לי לעם ואני אהיה להם לאלהים נאם אדני יהוה"
    },
    {
      "number": 12,
      "hebrew": "ויהי דבר־יהוה אלי לאמר"
    },
    {
      "number": 13,
      "hebrew": "בן־אדם ארץ כי תחטא־לי למעל־מעל ונטיתי ידי עליה ושברתי לה מטה־לחם והשלחתי־בה רעב והכרתי ממנה אדם ובהמה"
    },
    {
      "number": 14,
      "hebrew": "והיו שלשת האנשים האלה בתוכה נח דנאל [דניאל] ואיוב המה בצדקתם ינצלו נפשם נאם אדני יהוה"
    },
    {
      "number": 15,
      "hebrew": "לו־חיה רעה אעביר בארץ ושכלתה והיתה שממה מבלי עובר מפני החיה"
    },
    {
      "number": 16,
      "hebrew": "שלשת האנשים האלה בתוכה חי־אני נאם אדני יהוה אם־בנים ואם־בנות יצילו המה לבדם ינצלו והארץ תהיה שממה"
    },
    {
      "number": 17,
      "hebrew": "או חרב אביא על־הארץ ההיא ואמרתי חרב תעבר בארץ והכרתי ממנה אדם ובהמה"
    },
    {
      "number": 18,
      "hebrew": "ושלשת האנשים האלה בתוכה חי־אני נאם אדני יהוה לא יצילו בנים ובנות כי הם לבדם ינצלו"
    },
    {
      "number": 19,
      "hebrew": "או דבר אשלח אל־הארץ ההיא ושפכתי חמתי עליה בדם להכרית ממנה אדם ובהמה"
    },
    {
      "number": 20,
      "hebrew": "ונח דנאל [דניאל] ואיוב בתוכה חי־אני נאם אדני יהוה אם־בן אם־בת יצילו המה בצדקתם יצילו נפשם"
    },
    {
      "number": 21,
      "hebrew": "כי כה אמר אדני יהוה אף כי־ארבעת שפטי הרעים חרב ורעב וחיה רעה ודבר שלחתי אל־ירושלם להכרית ממנה אדם ובהמה"
    },
    {
      "number": 22,
      "hebrew": "והנה נותרה־בה פלטה המוצאים בנים ובנות הנם יוצאים אליכם וראיתם את־דרכם ואת־עלילותם ונחמתם על־הרעה אשר הבאתי על־ירושלם את כל־אשר הבאתי עליה"
    },
    {
      "number": 23,
      "hebrew": "ונחמו אתכם כי־תראו את־דרכם ואת־עלילותם וידעתם כי לא חנם עשיתי את כל־אשר־עשיתי בה נאם אדני יהוה"
    }
  ]
}