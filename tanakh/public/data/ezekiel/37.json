{
  "book": "Ezekiel",
  "bookHebrew": "יחזקאל",
  "chapter": 37,
  "verses": [
    {
      "number": 1,
      "hebrew": "היתה עלי יד־יהוה ויוצאני ברוח יהוה ויניחני בתוך הבקעה והיא מלאה עצמות"
    },
    {
      "number": 2,
      "hebrew": "והעבירני עליהם סביב סביב והנה רבות מאד על־פני הבקעה והנה יבשות מאד"
    },
    {
      "number": 3,
      "hebrew": "ויאמר אלי בן־אדם התחיינה העצמות האלה ואמר אדני יהוה אתה ידעת"
    },
    {
      "number": 4,
      "hebrew": "ויאמר אלי הנבא על־העצמות האלה ואמרת אליהם העצמות היבשות שמעו דבר־יהוה"
    },
    {
      "number": 5,
      "hebrew": "כה אמר אדני יהוה לעצמות האלה הנה אני מביא בכם רוח וחייתם"
    },
    {
      "number": 6,
      "hebrew": "ונתתי עליכם גדים והעלתי עליכם בשר וקרמתי עליכם עור ונתתי בכם רוח וחייתם וידעתם כי־אני יהוה"
    },
    {
      "number": 7,
      "hebrew": "ונבאתי כאשר צויתי ויהי־קול כהנבאי והנה־רעש ותקרבו עצמות עצם אל־עצמו"
    },
    {
      "number": 8,
      "hebrew": "וראיתי והנה־עליהם גדים ובשר עלה ויקרם עליהם עור מלמעלה ורוח אין בהם"
    },
    {
      "number": 9,
      "hebrew": "ויאמר אלי הנבא אל־הרוח הנבא בן־אדם ואמרת אל־הרוח כה־אמר אדני יהוה מארבע רוחות באי הרוח ופחי בהרוגים האלה ויחיו"
    },
    {
      "number": 10,
      "hebrew": "והנבאתי כאשר צוני ותבוא בהם הרוח ויחיו ויעמדו על־רגליהם חיל גדול מאד־מאד"
    },
    {
      "number": 11,
      "hebrew": "ויאמר אלי בן־אדם העצמות האלה כל־בית ישראל המה הנה אמרים יבשו עצמותינו ואבדה תקותנו נגזרנו לנו"
    },
    {
      "number": 12,
      "hebrew": "לכן הנבא ואמרת אליהם כה־אמר אדני יהוה הנה אני פתח את־קברותיכם והעליתי אתכם מקברותיכם עמי והבאתי אתכם אל־אדמת ישראל"
    },
    {
      "number": 13,
      "hebrew": "וידעתם כי־אני יהוה בפתחי את־קברותיכם ובהעלותי אתכם מקברותיכם עמי"
    },
    {
      "number": 14,
      "hebrew": "ונתתי רוחי בכם וחייתם והנחתי אתכם על־אדמתכם וידעתם כי־אני יהוה דברתי ועשיתי נאם־יהוה"
    },
    {
      "number": 15,
      "hebrew": "ויהי דבר־יהוה אלי לאמר"
    },
    {
      "number": 16,
      "hebrew": "ואתה בן־אדם קח־לך עץ אחד וכתב עליו ליהודה ולבני ישראל חברו [חבריו] ולקח עץ אחד וכתוב עליו ליוסף עץ אפרים וכל־בית ישראל חברו [חבריו]"
    },
    {
      "number": 17,
      "hebrew": "וקרב אתם אחד אל־אחד לך לעץ אחד והיו לאחדים בידך"
    },
    {
      "number": 18,
      "hebrew": "וכאשר יאמרו אליך בני עמך לאמר הלוא־תגיד לנו מה־אלה לך"
    },
    {
      "number": 19,
      "hebrew": "דבר אלהם כה־אמר אדני יהוה הנה אני לקח את־עץ יוסף אשר ביד־אפרים ושבטי ישראל חברו [חבריו] ונתתי אותם עליו את־עץ יהודה ועשיתם לעץ אחד והיו אחד בידי"
    },
    {
      "number": 20,
      "hebrew": "והיו העצים א‍שר־תכתב עליהם בידך לעיניהם"
    },
    {
      "number": 21,
      "hebrew": "ודבר אליהם כה־אמר אדני יהוה הנה אני לקח את־בני ישראל מבין הגוים אשר הלכו־שם וקבצתי אתם מסביב והבאתי אותם אל־אדמתם"
    },
    {
      "number": 22,
      "hebrew": "ועשיתי אתם לגוי אחד בארץ בהרי ישראל ומלך אחד יהיה לכלם למלך ולא יהיה־[יהיו־] עוד לשני גוים ולא יחצו עוד לשתי ממלכות עוד"
    },
    {
      "number": 23,
      "hebrew": "ולא יטמאו עוד בגלוליהם ובשקוציהם ובכל פשעיהם והושעתי אתם מכל מושבתיהם אשר חטאו בהם וטהרתי אותם והיו־לי לעם ואני אהיה להם לאלהים"
    },
    {
      "number": 24,
      "hebrew": "ועבדי דוד מלך עליהם ורועה אחד יהיה לכלם ובמשפטי ילכו וחקתי ישמרו ועשו אותם"
    },
    {
      "number": 25,
      "hebrew": "וישבו על־הארץ אשר נתתי לעבדי ליעקב אשר ישבו־בה אבותיכם וישבו עליה המה ובניהם ובני בניהם עד־עולם ודוד עבדי נשיא להם לעולם"
    },
    {
      "number": 26,
      "hebrew": "וכרתי להם ברית שלום ברית עולם יהיה אותם ונתתים והרביתי אותם ונתתי את־מקדשי בתוכם לעולם"
    },
    {
      "number": 27,
      "hebrew": "והיה משכני עליהם והייתי להם לאלהים והמה יהיו־לי לעם"
    },
    {
      "number": 28,
      "hebrew": "וידעו הגוים כי אני יהוה מקדש את־ישראל בהיות מקדשי בתוכם לעולם"
    }
  ]
}