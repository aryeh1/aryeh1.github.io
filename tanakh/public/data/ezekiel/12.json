{
  "book": "Ezekiel",
  "bookHebrew": "יחזקאל",
  "chapter": 12,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם בתוך בית־המרי אתה ישב אשר עינים להם לראות ולא ראו אזנים להם לשמע ולא שמעו כי בית מרי הם"
    },
    {
      "number": 3,
      "hebrew": "ואתה בן־אדם עשה לך כלי גולה וגלה יומם לעיניהם וגלית ממקומך אל־מקום אחר לעיניהם אולי יראו כי בית מרי המה"
    },
    {
      "number": 4,
      "hebrew": "והוצאת כליך ככלי גולה יומם לעיניהם ואתה תצא בערב לעיניהם כמוצאי גולה"
    },
    {
      "number": 5,
      "hebrew": "לעיניהם חתר־לך בקיר והוצאת בו"
    },
    {
      "number": 6,
      "hebrew": "לעיניהם על־כתף תשא בעלטה תוציא פניך תכסה ולא תראה את־הארץ כי־מופת נתתיך לבית ישראל"
    },
    {
      "number": 7,
      "hebrew": "ואעש כן כאשר צויתי כלי הוצאתי ככלי גולה יומם ובערב חתרתי־לי בקיר ביד בעלטה הוצאתי על־כתף נשאתי לעיניהם",
      "parsha": "פ"
    },
    {
      "number": 8,
      "hebrew": "ויהי דבר־יהוה אלי בבקר לאמר"
    },
    {
      "number": 9,
      "hebrew": "בן־אדם הלא אמרו אליך בית ישראל בית המרי מה אתה עשה"
    },
    {
      "number": 10,
      "hebrew": "אמר אליהם כה אמר אדני יהוה הנשיא המשא הזה בירושלם וכל־בית ישראל אשר־המה בתוכם"
    },
    {
      "number": 11,
      "hebrew": "אמר אני מופתכם כאשר עשיתי כן יעשה להם בגולה בשבי ילכו"
    },
    {
      "number": 12,
      "hebrew": "והנשיא אשר־בתוכם אל־כתף ישא בעלטה ויצא בקיר יחתרו להוציא בו פניו יכסה יען אשר לא־יראה לעין הוא את־הארץ"
    },
    {
      "number": 13,
      "hebrew": "ופרשתי את־רשתי עליו ונתפש במצודתי והבאתי אתו בבלה ארץ כשדים ואותה לא־יראה ושם ימות"
    },
    {
      "number": 14,
      "hebrew": "וכל אשר סביבתיו עזרה [עזרו] וכל־אגפיו אזרה לכל־רוח וחרב אריק אחריהם"
    },
    {
      "number": 15,
      "hebrew": "וידעו כי־אני יהוה בהפיצי אותם בגוים וזריתי אותם בארצות"
    },
    {
      "number": 16,
      "hebrew": "והותרתי מהם אנשי מספר מחרב מרעב ומדבר למען יספרו את־כל־תועבותיהם בגוים אשר־באו שם וידעו כי־אני יהוה",
      "parsha": "פ"
    },
    {
      "number": 17,
      "hebrew": "ויהי דבר־יהוה אלי לאמר"
    },
    {
      "number": 18,
      "hebrew": "בן־אדם לחמך ברעש תאכל ומימיך ברגזה ובדאגה תשתה"
    },
    {
      "number": 19,
      "hebrew": "ואמרת אל־עם הארץ כה־אמר אדני יהוה ליושבי ירושלם אל־אדמת ישראל לחמם בדאגה יאכלו ומימיהם בשממון ישתו למען תשם ארצה ממלאה מחמס כל־הישבים בה"
    },
    {
      "number": 20,
      "hebrew": "והערים הנושבות תחרבנה והארץ שממה תהיה וידעתם כי־אני יהוה",
      "parsha": "פ"
    },
    {
      "number": 21,
      "hebrew": "ויהי דבר־יהוה אלי לאמר"
    },
    {
      "number": 22,
      "hebrew": "בן־אדם מה־המשל הזה לכם על־אדמת ישראל לאמר יארכו הימים ואבד כל־חזון"
    },
    {
      "number": 23,
      "hebrew": "לכן אמר אליהם כה־אמר אדני יהוה השבתי את־המשל הזה ולא־ימשלו אתו עוד בישראל כי אם־דבר אליהם קרבו הימים ודבר כל־חזון"
    },
    {
      "number": 24,
      "hebrew": "כי לא יהיה עוד כל־חזון שוא ומקסם חלק בתוך בית ישראל"
    },
    {
      "number": 25,
      "hebrew": "כי אני יהוה אדבר את אשר אדבר דבר ויעשה לא תמשך עוד כי בימיכם בית המרי אדבר דבר ועשיתיו נאם אדני יהוה",
      "parsha": "פ"
    },
    {
      "number": 26,
      "hebrew": "ויהי דבר־יהוה אלי לאמר"
    },
    {
      "number": 27,
      "hebrew": "בן־אדם הנה בית־ישראל אמרים החזון אשר־הוא חזה לימים רבים ולעתים רחוקות הוא נבא"
    },
    {
      "number": 28,
      "hebrew": "לכן אמר אליהם כה אמר אדני יהוה לא־תמשך עוד כל־דברי אשר אדבר דבר ויעשה נאם אדני יהוה",
      "parsha": "פ"
    }
  ]
}