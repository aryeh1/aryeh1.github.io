{
  "book": "Nehemiah",
  "bookHebrew": "נחמיה",
  "chapter": 6,
  "verses": [
    {
      "number": 1,
      "hebrew": "ויהי כאשר נשמע לסנבלט וטוביה ולגשם הערבי וליתר איבינו כי בניתי את־החומה ולא־נותר בה פרץ גם עד־העת ההיא דלתות לא־העמדתי בשערים"
    },
    {
      "number": 2,
      "hebrew": "וישלח סנבלט וגשם אלי לאמר לכה ונועדה יחדו בכפירים בבקעת אונו והמה חשבים לעשות לי רעה"
    },
    {
      "number": 3,
      "hebrew": "ואשלחה עליהם מלאכים לאמר מלאכה גדולה אני עשה ולא אוכל לרדת למה תשבת המלאכה כאשר ארפה וירדתי אליכם"
    },
    {
      "number": 4,
      "hebrew": "וישלחו אלי כדבר הזה ארבע פעמים ואשיב אותם כדבר הזה",
      "parsha": "פ"
    },
    {
      "number": 5,
      "hebrew": "וישלח אלי סנבלט כדבר הזה פעם חמישית את־נערו ואגרת פתוחה בידו"
    },
    {
      "number": 6,
      "hebrew": "כתוב בה בגוים נשמע וגשמו אמר אתה והיהודים חשבים למרוד על־כן אתה בונה החומה ואתה הוה להם למלך כדברים האלה"
    },
    {
      "number": 7,
      "hebrew": "וגם־נביאים העמדת לקרא עליך בירושלם לאמר מלך ביהודה ועתה ישמע למלך כדברים האלה ועתה לכה ונועצה יחדו",
      "parsha": "פ"
    },
    {
      "number": 8,
      "hebrew": "ואשלחה אליו לאמר לא נהיה כדברים האלה אשר אתה אומר כי מלבך אתה בודאם"
    },
    {
      "number": 9,
      "hebrew": "כי כלם מיראים אותנו לאמר ירפו ידיהם מן־המלאכה ולא תעשה ועתה חזק את־ידי"
    },
    {
      "number": 10,
      "hebrew": "ואני־באתי בית שמעיה בן־דליה בן־מהיטבאל והוא עצור ויאמר נועד אל־בית האלהים אל־תוך ההיכל ונסגרה דלתות ההיכל כי באים להרגך ולילה באים להרגך"
    },
    {
      "number": 11,
      "hebrew": "ואמרה האיש כמוני יברח ומי כמוני אשר־יבוא אל־ההיכל וחי לא אבוא"
    },
    {
      "number": 12,
      "hebrew": "ואכירה והנה לא־אלהים שלחו כי הנבואה דבר עלי וטוביה וסנבלט שכרו"
    },
    {
      "number": 13,
      "hebrew": "למען שכור הוא למען־אירא ואעשה־כן וחטאתי והיה להם לשם רע למען יחרפוני",
      "parsha": "פ"
    },
    {
      "number": 14,
      "hebrew": "זכרה אלהי לטוביה ולסנבלט כמעשיו אלה וגם לנועדיה הנביאה וליתר הנביאים אשר היו מיראים אותי"
    },
    {
      "number": 15,
      "hebrew": "ותשלם החומה בעשרים וחמשה לאלול לחמשים ושנים יום",
      "parsha": "פ"
    },
    {
      "number": 16,
      "hebrew": "ויהי כאשר שמעו כל־אויבינו ויראו כל־הגוים אשר סביבתינו ויפלו מאד בעיניהם וידעו כי מאת אלהינו נעשתה המלאכה הזאת"
    },
    {
      "number": 17,
      "hebrew": "גם בימים ההם מרבים חרי יהודה אגרתיהם הולכות על־טוביה ואשר לטוביה באות אליהם"
    },
    {
      "number": 18,
      "hebrew": "כי־רבים ביהודה בעלי שבועה לו כי־חתן הוא לשכניה בן־ארח ויהוחנן בנו לקח את־בת־משלם בן ברכיה"
    },
    {
      "number": 19,
      "hebrew": "גם טובתיו היו אמרים לפני ודברי היו מוציאים לו אגרות שלח טוביה ליראני",
      "parsha": "פ"
    }
  ]
}