{
  "book": "Nehemiah",
  "bookHebrew": "נחמיה",
  "chapter": 13,
  "verses": [
    {
      "number": 1,
      "hebrew": "ביום ההוא נקרא בספר משה באזני העם ונמצא כתוב בו אשר לא־יבוא עמני ומאבי בקהל האלהים עד־עולם"
    },
    {
      "number": 2,
      "hebrew": "כי לא קדמו את־בני ישראל בלחם ובמים וישכר עליו את־בלעם לקללו ויהפך אלהינו הקללה לברכה"
    },
    {
      "number": 3,
      "hebrew": "ויהי כשמעם את־התורה ויבדילו כל־ערב מישראל"
    },
    {
      "number": 4,
      "hebrew": "ולפני מזה אלישיב הכהן נתון בלשכת בית־אלהינו קרוב לטוביה"
    },
    {
      "number": 5,
      "hebrew": "ויעש לו לשכה גדולה ושם היו לפנים נתנים את־המנחה הלבונה והכלים ומעשר הדגן התירוש והיצהר מצות הלוים והמשררים והשערים ותרומת הכהנים"
    },
    {
      "number": 6,
      "hebrew": "ובכל־זה לא הייתי בירושלם כי בשנת שלשים ושתים לארתחשסתא מלך־בבל באתי אל־המלך ולקץ ימים נשאלתי מן־המלך"
    },
    {
      "number": 7,
      "hebrew": "ואבוא לירושלם ואבינה ברעה אשר עשה אלישיב לטוביה לעשות לו נשכה בחצרי בית האלהים"
    },
    {
      "number": 8,
      "hebrew": "וירע לי מאד ואשליכה את־כל־כלי בית־טוביה החוץ מן־הלשכה"
    },
    {
      "number": 9,
      "hebrew": "ואמרה ויטהרו הלשכות ואשיבה שם כלי בית האלהים את־המנחה והלבונה"
    },
    {
      "number": 10,
      "hebrew": "ואדעה כי־מניות הלוים לא נתנה ויברחו איש־לשדהו הלוים והמשררים עשי המלאכה"
    },
    {
      "number": 11,
      "hebrew": "ואריבה את־הסגנים ואמרה מדוע נעזב בית־האלהים ואקבצם ואעמדם על־עמדם"
    },
    {
      "number": 12,
      "hebrew": "וכל־יהודה הביאו מעשר הדגן והתירוש והיצהר לאוצרות"
    },
    {
      "number": 13,
      "hebrew": "ואוצרה על־אוצרות שלמיה הכהן וצדוק הסופר ופדיה מן־הלוים ועל־ידם חנן בן־זכור בן־מתניה כי נאמנים נחשבו ועליהם לחלק לאחיהם"
    },
    {
      "number": 14,
      "hebrew": "זכרה־לי אלהי על־זאת ואל־תמח חסדי אשר עשיתי בבית אלהי ובמשמריו"
    },
    {
      "number": 15,
      "hebrew": "בימים ההמה ראיתי ביהודה דרכים־גתות בשבת ומביאים הערמות ועמסים על־החמרים ואף־יין ענבים ותאנים וכל־משא ומביאים ירושלם ביום השבת ואעיד ביום מכרם ציד"
    },
    {
      "number": 16,
      "hebrew": "והצרים ישבו בה מביאים דאג וכל־מכר ומכרים בשבת לבני יהודה ובירושלם"
    },
    {
      "number": 17,
      "hebrew": "ואריבה את חרי יהודה ואמרה להם מה־הדבר הרע הזה אשר אתם עשים ומחללים את־יום השבת"
    },
    {
      "number": 18,
      "hebrew": "הלוא כה עשו אבתיכם ויבא אלהינו עלינו את כל־הרעה הזאת ועל העיר הזאת ואתם מוסיפים חרון על־ישראל לחלל את־השבת"
    },
    {
      "number": 19,
      "hebrew": "ויהי כאשר צללו שערי ירושלם לפני השבת ואמרה ויסגרו הדלתות ואמרה אשר לא יפתחום עד אחר השבת ומנערי העמדתי על־השערים לא־יבוא משא ביום השבת"
    },
    {
      "number": 20,
      "hebrew": "וילינו הרכלים ומכרי כל־ממכר מחוץ לירושלם פעם ושתים"
    },
    {
      "number": 21,
      "hebrew": "ואעידה בהם ואמרה אליהם מדוע אתם לנים נגד החומה אם־תשנו יד אשלח בכם מן־העת ההיא לא־באו בשבת"
    },
    {
      "number": 22,
      "hebrew": "ואמרה ללוים אשר יהיו מטהרים ובאים שמרים השערים לקדש את־יום השבת גם־זאת זכרה־לי אלהי וחוסה עלי כרב חסדך"
    },
    {
      "number": 23,
      "hebrew": "גם בימים ההם ראיתי את־היהודים השיבו נשים אשדודיות [אשדדיות] עמוניות [עמניות] מואביות"
    },
    {
      "number": 24,
      "hebrew": "ובניהם חצי מדבר אשדודית ואינם מכירים לדבר יהודית וכלשון עם ועם"
    },
    {
      "number": 25,
      "hebrew": "ואריב עמם ואקללם ואכה מהם אנשים ואמרטם ואשביעם באלהים אם־תתנו בנתיכם לבניהם ואם־תשאו מבנתיהם לבניכם ולכם"
    },
    {
      "number": 26,
      "hebrew": "הלוא על־אלה חטא־שלמה מלך ישראל ובגוים הרבים לא־היה מלך כמהו ואהוב לאלהיו היה ויתנהו אלהים מלך על־כל־ישראל גם־אותו החטיאו הנשים הנכריות"
    },
    {
      "number": 27,
      "hebrew": "ולכם הנשמע לעשת את כל־הרעה הגדולה הזאת למעל באלהינו להשיב נשים נכריות"
    },
    {
      "number": 28,
      "hebrew": "ומבני יוידע בן־אלישיב הכהן הגדול חתן לסנבלט החרני ואבריחהו מעלי"
    },
    {
      "number": 29,
      "hebrew": "זכרה להם אלהי על גאלי הכהנה וברית הכהנה והלוים"
    },
    {
      "number": 30,
      "hebrew": "וטהרתים מכל־נכר ואעמידה משמרות לכהנים וללוים איש במלאכתו"
    },
    {
      "number": 31,
      "hebrew": "ולקרבן העצים בעתים מזמנות ולבכורים זכרה־לי אלהי לטובה"
    }
  ]
}