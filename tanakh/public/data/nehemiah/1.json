{
  "book": "Nehemiah",
  "bookHebrew": "נחמיה",
  "chapter": 1,
  "verses": [
    {
      "number": 1,
      "hebrew": "דברי נחמיה בן־חכליה ויהי בחדש־כסלו [כסליו] שנת עשרים ואני הייתי בשושן הבירה"
    },
    {
      "number": 2,
      "hebrew": "ויבא חנני אחד מאחי הוא ואנשים מיהודה ואשאלם על־היהודים הפליטה אשר־נשארו מן־השבי ועל־ירושלם"
    },
    {
      "number": 3,
      "hebrew": "ויאמרו לי הנשארים אשר־נשארו מן־השבי שם במדינה ברעה גדלה ובחרפה וחומת ירושלם מפרצת ושעריה נצתו באש"
    },
    {
      "number": 4,
      "hebrew": "ויהי כשמעי את־הדברים האלה ישבתי ואבכה ואתאבלה ימים ואהי צם ומתפלל לפני אלהי השמים"
    },
    {
      "number": 5,
      "hebrew": "ואמר אנא יהוה אלהי השמים האל הגדול והנורא שמר הברית וחסד לאהביו ולשמרי מצותיו"
    },
    {
      "number": 6,
      "hebrew": "תהי נא אזנך־קשבת ועיניך פתוחות לשמע אל־תפלת עבדך אשר אנכי מתפלל לפניך היום יומם ולילה על־בני ישראל עבדיך ומתודה על־חטאות בני־ישראל אשר חטאנו לך ואני ובית־אבי חטאנו"
    },
    {
      "number": 7,
      "hebrew": "חבל חבלנו לך ולא־שמרנו את־המצות ואת־החקים ואת־המשפטים אשר צוית את־משה עבדך"
    },
    {
      "number": 8,
      "hebrew": "זכר־נא את־הדבר אשר צוית את־משה עבדך לאמר אתם תמעלו אני אפיץ אתכם בעמים"
    },
    {
      "number": 9,
      "hebrew": "ושבתם אלי ושמרתם מצותי ועשיתם אתם אם־יהיה נדחכם בקצה השמים משם אקבצם והבואתים [והביאותים] אל־המקום אשר בחרתי לשכן את־שמי שם"
    },
    {
      "number": 10,
      "hebrew": "והם עבדיך ועמך אשר פדית בכחך הגדול ובידך החזקה"
    },
    {
      "number": 11,
      "hebrew": "אנא אדני תהי נא אזנך־קשבת אל־תפלת עבדך ואל־תפלת עבדיך החפצים ליראה את־שמך והצליחה־נא לעבדך היום ותנהו לרחמים לפני האיש הזה ואני הייתי משקה למלך",
      "parsha": "פ"
    }
  ]
}