{
  "book": "Nehemiah",
  "bookHebrew": "נחמיה",
  "chapter": 5,
  "verses": [
    {
      "number": 1,
      "hebrew": "ותהי צעקת העם ונשיהם גדולה אל־אחיהם היהודים"
    },
    {
      "number": 2,
      "hebrew": "ויש אשר אמרים בנינו ובנתינו אנחנו רבים ונקחה דגן ונאכלה ונחיה"
    },
    {
      "number": 3,
      "hebrew": "ויש אשר אמרים שדתינו וכרמינו ובתינו אנחנו ערבים ונקחה דגן ברעב"
    },
    {
      "number": 4,
      "hebrew": "ויש אשר אמרים לוינו כסף למדת המלך שדתינו וכרמינו"
    },
    {
      "number": 5,
      "hebrew": "ועתה כבשר אחינו בשרנו כבניהם בנינו והנה אנחנו כבשים את־בנינו ואת־בנתינו לעבדים ויש מבנתינו נכבשות ואין לאל ידנו ושדתינו וכרמינו לאחרים"
    },
    {
      "number": 6,
      "hebrew": "ויחר לי מאד כאשר שמעתי את־זעקתם ואת הדברים האלה"
    },
    {
      "number": 7,
      "hebrew": "וימלך לבי עלי ואריבה את־החרים ואת־הסגנים ואמרה להם משא איש־באחיו אתם נשאים [נשים] ואתן עליהם קהלה גדולה"
    },
    {
      "number": 8,
      "hebrew": "ואמרה להם אנחנו קנינו את־אחינו היהודים הנמכרים לגוים כדי בנו וגם־אתם תמכרו את־אחיכם ונמכרו־לנו ויחרישו ולא מצאו דבר",
      "parsha": "פ"
    },
    {
      "number": 9,
      "hebrew": "ויאמר [ואומר] לא־טוב הדבר אשר־אתם עשים הלוא ביראת אלהינו תלכו מחרפת הגוים אויבינו"
    },
    {
      "number": 10,
      "hebrew": "וגם־אני אחי ונערי נשים בהם כסף ודגן נעזבה־נא את־המשא הזה"
    },
    {
      "number": 11,
      "hebrew": "השיבו נא להם כהיום שדתיהם כרמיהם זיתיהם ובתיהם ומאת הכסף והדגן התירוש והיצהר אשר אתם נשים בהם"
    },
    {
      "number": 12,
      "hebrew": "ויאמרו נשיב ומהם לא נבקש כן נעשה כאשר אתה אומר ואקרא את־הכהנים ואשביעם לעשות כדבר הזה"
    },
    {
      "number": 13,
      "hebrew": "גם־חצני נערתי ואמרה ככה ינער האלהים את־כל־האיש אשר לא־יקים את־הדבר הזה מביתו ומיגיעו וככה יהיה נעור ורק ויאמרו כל־הקהל אמן ויהללו את־יהוה ויעש העם כדבר הזה"
    },
    {
      "number": 14,
      "hebrew": "גם מיום אשר־צוה אתי להיות פחם בארץ יהודה משנת עשרים ועד שנת שלשים ושתים לארתחשסתא המלך שנים שתים עשרה אני ואחי לחם הפחה לא אכלתי"
    },
    {
      "number": 15,
      "hebrew": "והפחות הראשנים אשר־לפני הכבידו על־העם ויקחו מהם בלחם ויין אחר כסף־שקלים ארבעים גם נעריהם שלטו על־העם ואני לא־עשיתי כן מפני יראת אלהים"
    },
    {
      "number": 16,
      "hebrew": "וגם במלאכת החומה הזאת החזקתי ושדה לא קנינו וכל־נערי קבוצים שם על־המלאכה"
    },
    {
      "number": 17,
      "hebrew": "והיהודים והסגנים מאה וחמשים איש והבאים אלינו מן־הגוים אשר־סביבתינו על־שלחני"
    },
    {
      "number": 18,
      "hebrew": "ואשר היה נעשה ליום אחד שור אחד צאן שש־בררות וצפרים נעשו־לי ובין עשרת ימים בכל־יין להרבה ועם־זה לחם הפחה לא בקשתי כי־כבדה העבדה על־העם הזה"
    },
    {
      "number": 19,
      "hebrew": "זכרה־לי אלהי לטובה כל אשר־עשיתי על־העם הזה",
      "parsha": "פ"
    }
  ]
}