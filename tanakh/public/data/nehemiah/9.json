{
  "book": "Nehemiah",
  "bookHebrew": "נחמיה",
  "chapter": 9,
  "verses": [
    {
      "number": 1,
      "hebrew": "וביום עשרים וארבעה לחדש הזה נאספו בני־ישראל בצום ובשקים ואדמה עליהם"
    },
    {
      "number": 2,
      "hebrew": "ויבדלו זרע ישראל מכל בני נכר ויעמדו ויתודו על־חטאתיהם ועונות אבתיהם"
    },
    {
      "number": 3,
      "hebrew": "ויקומו על־עמדם ויקראו בספר תורת יהוה אלהיהם רבעית היום ורבעית מתודים ומשתחוים ליהוה אלהיהם",
      "parsha": "פ"
    },
    {
      "number": 4,
      "hebrew": "ויקם על־מעלה הלוים ישוע ובני קדמיאל שבניה בני שרביה בני כנני ויזעקו בקול גדול אל־יהוה אלהיהם"
    },
    {
      "number": 5,
      "hebrew": "ויאמרו הלוים ישוע וקדמיאל בני חשבניה שרביה הודיה שבניה פתחיה קומו ברכו את־יהוה אלהיכם מן־העולם עד־העולם ויברכו שם כבודך ומרומם על־כל־ברכה ותהלה"
    },
    {
      "number": 6,
      "hebrew": "אתה־הוא יהוה לבדך את [אתה] עשית את־השמים שמי השמים וכל־צבאם הארץ וכל־אשר עליה הימים וכל־אשר בהם ואתה מחיה את־כלם וצבא השמים לך משתחוים"
    },
    {
      "number": 7,
      "hebrew": "אתה־הוא יהוה האלהים אשר בחרת באברם והוצאתו מאור כשדים ושמת שמו אברהם"
    },
    {
      "number": 8,
      "hebrew": "ומצאת את־לבבו נאמן לפניך וכרות עמו הברית לתת את־ארץ הכנעני החתי האמרי והפרזי והיבוסי והגרגשי לתת לזרעו ותקם את־דבריך כי צדיק אתה"
    },
    {
      "number": 9,
      "hebrew": "ותרא את־עני אבתינו במצרים ואת־זעקתם שמעת על־ים־סוף"
    },
    {
      "number": 10,
      "hebrew": "ותתן אתת ומפתים בפרעה ובכל־עבדיו ובכל־עם ארצו כי ידעת כי הזידו עליהם ותעש־לך שם כהיום הזה"
    },
    {
      "number": 11,
      "hebrew": "והים בקעת לפניהם ויעברו בתוך־הים ביבשה ואת־רדפיהם השלכת במצולת כמו־אבן במים עזים"
    },
    {
      "number": 12,
      "hebrew": "ובעמוד ענן הנחיתם יומם ובעמוד אש לילה להאיר להם את־הדרך אשר ילכו־בה"
    },
    {
      "number": 13,
      "hebrew": "ועל הר־סיני ירדת ודבר עמהם משמים ותתן להם משפטים ישרים ותורות אמת חקים ומצות טובים"
    },
    {
      "number": 14,
      "hebrew": "ואת־שבת קדשך הודעת להם ומצוות וחקים ותורה צוית להם ביד משה עבדך"
    },
    {
      "number": 15,
      "hebrew": "ולחם משמים נתתה להם לרעבם ומים מסלע הוצאת להם לצמאם ותאמר להם לבוא לרשת את־הארץ אשר־נשאת את־ידך לתת להם"
    },
    {
      "number": 16,
      "hebrew": "והם ואבתינו הזידו ויקשו את־ערפם ולא שמעו אל־מצותיך"
    },
    {
      "number": 17,
      "hebrew": "וימאנו לשמע ולא־זכרו נפלאתיך אשר עשית עמהם ויקשו את־ערפם ויתנו־ראש לשוב לעבדתם במרים ואתה אלוה סליחות חנון ורחום ארך־אפים ורב־וחסד [חסד] ולא עזבתם"
    },
    {
      "number": 18,
      "hebrew": "אף כי־עשו להם עגל מסכה ויאמרו זה אלהיך אשר העלך ממצרים ויעשו נאצות גדלות"
    },
    {
      "number": 19,
      "hebrew": "ואתה ברחמיך הרבים לא עזבתם במדבר את־עמוד הענן לא־סר מעליהם ביומם להנחתם בהדרך ואת־עמוד האש בלילה להאיר להם ואת־הדרך אשר ילכו־בה"
    },
    {
      "number": 20,
      "hebrew": "ורוחך הטובה נתת להשכילם ומנך לא־מנעת מפיהם ומים נתתה להם לצמאם"
    },
    {
      "number": 21,
      "hebrew": "וארבעים שנה כלכלתם במדבר לא חסרו שלמתיהם לא בלו ורגליהם לא בצקו"
    },
    {
      "number": 22,
      "hebrew": "ותתן להם ממלכות ועממים ותחלקם לפאה ויירשו את־ארץ סיחון ואת־ארץ מלך חשבון ואת־ארץ עוג מלך־הבשן"
    },
    {
      "number": 23,
      "hebrew": "ובניהם הרבית כככבי השמים ותביאם אל־הארץ אשר־אמרת לאבתיהם לבוא לרשת"
    },
    {
      "number": 24,
      "hebrew": "ויבאו הבנים ויירשו את־הארץ ותכנע לפניהם את־ישבי הארץ הכנענים ותתנם בידם ואת־מלכיהם ואת־עממי הארץ לעשות בהם כרצונם"
    },
    {
      "number": 25,
      "hebrew": "וילכדו ערים בצרות ואדמה שמנה ויירשו בתים מלאים־כל־טוב ברות חצובים כרמים וזיתים ועץ מאכל לרב ויאכלו וישבעו וישמינו ויתעדנו בטובך הגדול"
    },
    {
      "number": 26,
      "hebrew": "וימרו וימרדו בך וישלכו את־תורתך אחרי גום ואת־נביאיך הרגו אשר־העידו בם להשיבם אליך ויעשו נאצות גדולת"
    },
    {
      "number": 27,
      "hebrew": "ותתנם ביד צריהם ויצרו להם ובעת צרתם יצעקו אליך ואתה משמים תשמע וכרחמיך הרבים תתן להם מושיעים ויושיעום מיד צריהם"
    },
    {
      "number": 28,
      "hebrew": "וכנוח להם ישובו לעשות רע לפניך ותעזבם ביד איביהם וירדו בהם וישובו ויזעקוך ואתה משמים תשמע ותצילם כרחמיך רבות עתים"
    },
    {
      "number": 29,
      "hebrew": "ותעד בהם להשיבם אל־תורתך והמה הזידו ולא־שמעו למצותיך ובמשפטיך חטאו־בם אשר־יעשה אדם וחיה בהם ויתנו כתף סוררת וערפם הקשו ולא שמעו"
    },
    {
      "number": 30,
      "hebrew": "ותמשך עליהם שנים רבות ותעד בם ברוחך ביד־נביאיך ולא האזינו ותתנם ביד עמי הארצת"
    },
    {
      "number": 31,
      "hebrew": "וברחמיך הרבים לא־עשיתם כלה ולא עזבתם כי אל־חנון ורחום אתה"
    },
    {
      "number": 32,
      "hebrew": "ועתה אלהינו האל הגדול הגבור והנורא שומר הברית והחסד אל־ימעט לפניך את כל־התלאה אשר־מצאתנו למלכינו לשרינו ולכהנינו ולנביאנו ולאבתינו ולכל־עמך מימי מלכי אשור עד היום הזה"
    },
    {
      "number": 33,
      "hebrew": "ואתה צדיק על כל־הבא עלינו כי־אמת עשית ואנחנו הרשענו"
    },
    {
      "number": 34,
      "hebrew": "ואת־מלכינו שרינו כהנינו ואבתינו לא עשו תורתך ולא הקשיבו אל־מצותיך ולעדותיך אשר העידת בהם"
    },
    {
      "number": 35,
      "hebrew": "והם במלכותם ובטובך הרב אשר־נתת להם ובארץ הרחבה והשמנה אשר־נתת לפניהם לא עבדוך ולא־שבו ממעלליהם הרעים"
    },
    {
      "number": 36,
      "hebrew": "הנה אנחנו היום עבדים והארץ אשר־נתתה לאבתינו לאכל את־פריה ואת־טובה הנה אנחנו עבדים עליה"
    },
    {
      "number": 37,
      "hebrew": "ותבואתה מרבה למלכים אשר־נתתה עלינו בחטאותינו ועל גויתינו משלים ובבהמתנו כרצונם ובצרה גדולה אנחנו",
      "parsha": "פ"
    }
  ]
}