{
  "book": "Nehemiah",
  "bookHebrew": "נחמיה",
  "chapter": 2,
  "verses": [
    {
      "number": 1,
      "hebrew": "ויהי בחדש ניסן שנת עשרים לארתחשסתא המלך יין לפניו ואשא את־היין ואתנה למלך ולא־הייתי רע לפניו"
    },
    {
      "number": 2,
      "hebrew": "ויאמר לי המלך מדוע פניך רעים ואתה אינך חולה אין זה כי־אם רע לב ואירא הרבה מאד"
    },
    {
      "number": 3,
      "hebrew": "ואמר למלך המלך לעולם יחיה מדוע לא־ירעו פני אשר העיר בית־קברות אבתי חרבה ושעריה אכלו באש"
    },
    {
      "number": 4,
      "hebrew": "ויאמר לי המלך על־מה־זה אתה מבקש ואתפלל אל־אלהי השמים"
    },
    {
      "number": 5,
      "hebrew": "ואמר למלך אם־על־המלך טוב ואם־ייטב עבדך לפניך אשר תשלחני אל־יהודה אל־עיר קברות אבתי ואבננה"
    },
    {
      "number": 6,
      "hebrew": "ויאמר לי המלך והשגל יושבת אצלו עד־מתי יהיה מהלכך ומתי תשוב וייטב לפני־המלך וישלחני ואתנה לו זמן"
    },
    {
      "number": 7,
      "hebrew": "ואומר למלך אם־על־המלך טוב אגרות יתנו־לי על־פחוות עבר הנהר אשר יעבירוני עד אשר־אבוא אל־יהודה"
    },
    {
      "number": 8,
      "hebrew": "ואגרת אל־אסף שמר הפרדס אשר למלך אשר יתן־לי עצים לקרות את־שערי הבירה אשר־לבית ולחומת העיר ולבית אשר־אבוא אליו ויתן־לי המלך כיד־אלהי הטובה עלי"
    },
    {
      "number": 9,
      "hebrew": "ואבוא אל־פחוות עבר הנהר ואתנה להם את אגרות המלך וישלח עמי המלך שרי חיל ופרשים"
    },
    {
      "number": 10,
      "hebrew": "וישמע סנבלט החרני וטוביה העבד העמני וירע להם רעה גדלה אשר־בא אדם לבקש טובה לבני ישראל"
    },
    {
      "number": 11,
      "hebrew": "ואבוא אל־ירושלם ואהי־שם ימים שלשה"
    },
    {
      "number": 12,
      "hebrew": "ואקום לילה אני ואנשים מעט עמי ולא־הגדתי לאדם מה אלהי נתן אל־לבי לעשות לירושלם ובהמה אין עמי כי אם־הבהמה אשר אני רכב בה"
    },
    {
      "number": 13,
      "hebrew": "ואצאה בשער־הגיא לילה ואל־פני עין התנין ואל־שער האשפת ואהי שבר בחומת ירושלם אשר־המפרוצים [הם ] [פרוצים] ושעריה אכלו באש"
    },
    {
      "number": 14,
      "hebrew": "ואעבר אל־שער העין ואל־ברכת המלך ואין־מקום לבהמה לעבר תחתי"
    },
    {
      "number": 15,
      "hebrew": "ואהי עלה בנחל לילה ואהי שבר בחומה ואשוב ואבוא בשער הגיא ואשוב"
    },
    {
      "number": 16,
      "hebrew": "והסגנים לא ידעו אנה הלכתי ומה אני עשה וליהודים ולכהנים ולחרים ולסגנים וליתר עשה המלאכה עד־כן לא הגדתי"
    },
    {
      "number": 17,
      "hebrew": "ואומר אלהם אתם ראים הרעה אשר אנחנו בה אשר ירושלם חרבה ושעריה נצתו באש לכו ונבנה את־חומת ירושלם ולא־נהיה עוד חרפה"
    },
    {
      "number": 18,
      "hebrew": "ואגיד להם את־יד אלהי אשר־היא טובה עלי ואף־דברי המלך אשר אמר־לי ויאמרו נקום ובנינו ויחזקו ידיהם לטובה"
    },
    {
      "number": 19,
      "hebrew": "וישמע סנבלט החרני וטביה העבד העמוני וגשם הערבי וילעגו לנו ויבזו עלינו ויאמרו מה־הדבר הזה אשר אתם עשים העל המלך אתם מרדים"
    },
    {
      "number": 20,
      "hebrew": "ואשיב אותם דבר ואומר להם אלהי השמים הוא יצליח לנו ואנחנו עבדיו נקום ובנינו ולכם אין־חלק וצדקה וזכרון בירושלם"
    }
  ]
}