{
  "book": "Zephaniah",
  "bookHebrew": "צפניה",
  "chapter": 2,
  "verses": [
    {
      "number": 1,
      "hebrew": "התקוששו וקושו הגוי לא נכסף"
    },
    {
      "number": 2,
      "hebrew": "בטרם לדת חק כמץ עבר יום בטרם לא־יבוא עליכם חרון אף־יהוה בטרם לא־יבוא עליכם יום אף־יהוה"
    },
    {
      "number": 3,
      "hebrew": "בקשו את־יהוה כל־ענוי הארץ אשר משפטו פעלו בקשו־צדק בקשו ענוה אולי תסתרו ביום אף־יהוה"
    },
    {
      "number": 4,
      "hebrew": "כי עזה עזובה תהיה ואשקלון לשממה אשדוד בצהרים יגרשוה ועקרון תעקר"
    },
    {
      "number": 5,
      "hebrew": "הוי ישבי חבל הים גוי כרתים דבר־יהוה עליכם כנען ארץ פלשתים והאבדתיך מאין יושב"
    },
    {
      "number": 6,
      "hebrew": "והיתה חבל הים נות כרת רעים וגדרות צאן"
    },
    {
      "number": 7,
      "hebrew": "והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב שבותם [שביתם]"
    },
    {
      "number": 8,
      "hebrew": "שמעתי חרפת מואב וגדופי בני עמון אשר חרפו את־עמי ויגדילו על־גבולם"
    },
    {
      "number": 9,
      "hebrew": "לכן חי־אני נאם יהוה צבאות אלהי ישראל כי־מואב כסדם תהיה ובני עמון כעמרה ממשק חרול ומכרה־מלח ושממה עד־עולם שארית עמי יבזום ויתר גוי [גויי] ינחלום"
    },
    {
      "number": 10,
      "hebrew": "זאת להם תחת גאונם כי חרפו ויגדלו על־עם יהוה צבאות"
    },
    {
      "number": 11,
      "hebrew": "נורא יהוה עליהם כי רזה את כל־אלהי הארץ וישתחוו־לו איש ממקומו כל איי הגוים"
    },
    {
      "number": 12,
      "hebrew": "גם־אתם כושים חללי חרבי המה"
    },
    {
      "number": 13,
      "hebrew": "ויט ידו על־צפון ויאבד את־אשור וישם את־נינוה לשממה ציה כמדבר"
    },
    {
      "number": 14,
      "hebrew": "ורבצו בתוכה עדרים כל־חיתו־גוי גם־קאת גם־קפד בכפתריה ילינו קול ישורר בחלון חרב בסף כי ארזה ערה"
    },
    {
      "number": 15,
      "hebrew": "זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו"
    }
  ]
}