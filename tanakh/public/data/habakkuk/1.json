{
  "book": "Habakkuk",
  "bookHebrew": "חבקוק",
  "chapter": 1,
  "verses": [
    {
      "number": 1,
      "hebrew": "המשא אשר חזה חבקוק הנביא"
    },
    {
      "number": 2,
      "hebrew": "עד־אנה יהוה שועתי ולא תשמע אזעק אליך חמס ולא תושיע"
    },
    {
      "number": 3,
      "hebrew": "למה תראני און ועמל תביט ושד וחמס לנגדי ויהי ריב ומדון ישא"
    },
    {
      "number": 4,
      "hebrew": "על־כן תפוג תורה ולא־יצא לנצח משפט כי רשע מכתיר את־הצדיק על־כן יצא משפט מעקל"
    },
    {
      "number": 5,
      "hebrew": "ראו בגוים והביטו והתמהו תמהו כי־פעל פעל בימיכם לא תאמינו כי יספר"
    },
    {
      "number": 6,
      "hebrew": "כי־הנני מקים את־הכשדים הגוי המר והנמהר ההולך למרחבי־ארץ לרשת משכנות לא־לו"
    },
    {
      "number": 7,
      "hebrew": "אים ונורא הוא ממנו משפטו ושאתו יצא"
    },
    {
      "number": 8,
      "hebrew": "וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול"
    },
    {
      "number": 9,
      "hebrew": "כלה לחמס יבוא מגמת פניהם קדימה ויאסף כחול שבי"
    },
    {
      "number": 10,
      "hebrew": "והוא במלכים יתקלס ורזנים משחק לו הוא לכל־מבצר ישחק ויצבר עפר וילכדה"
    },
    {
      "number": 11,
      "hebrew": "אז חלף רוח ויעבר ואשם זו כחו לאלהו"
    },
    {
      "number": 12,
      "hebrew": "הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו"
    },
    {
      "number": 13,
      "hebrew": "טהור עינים מראות רע והביט אל־עמל לא תוכל למה תביט בוגדים תחריש בבלע רשע צדיק ממנו"
    },
    {
      "number": 14,
      "hebrew": "ותעשה אדם כדגי הים כרמש לא־משל בו"
    },
    {
      "number": 15,
      "hebrew": "כלה בחכה העלה יגרהו בחרמו ויאספהו במכמרתו על־כן ישמח ויגיל"
    },
    {
      "number": 16,
      "hebrew": "על־כן יזבח לחרמו ויקטר למכמרתו כי בהמה שמן חלקו ומאכלו בראה"
    },
    {
      "number": 17,
      "hebrew": "העל כן יריק חרמו ותמיד להרג גוים לא יחמול"
    }
  ]
}