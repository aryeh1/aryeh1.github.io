{
  "book": "Habakkuk",
  "bookHebrew": "חבקוק",
  "chapter": 3,
  "verses": [
    {
      "number": 1,
      "hebrew": "תפלה לחבקוק הנביא על שגינות"
    },
    {
      "number": 2,
      "hebrew": "יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור"
    },
    {
      "number": 3,
      "hebrew": "אלוה מתימן יבוא וקדוש מהר־פארן סלה כסה שמים הודו ותהלתו מלאה הארץ"
    },
    {
      "number": 4,
      "hebrew": "ונגה כאור תהיה קרנים מידו לו ושם חביון עזה"
    },
    {
      "number": 5,
      "hebrew": "לפניו ילך דבר ויצא רשף לרגליו"
    },
    {
      "number": 6,
      "hebrew": "עמד וימדד ארץ ראה ויתר גוים ויתפצצו הררי־עד שחו גבעות עולם הליכות עולם לו"
    },
    {
      "number": 7,
      "hebrew": "תחת און ראיתי אהלי כושן ירגזון יריעות ארץ מדין"
    },
    {
      "number": 8,
      "hebrew": "הבנהרים חרה יהוה אם בנהרים אפך אם־בים עברתך כי תרכב על־סוסיך מרכבתיך ישועה"
    },
    {
      "number": 9,
      "hebrew": "עריה תעור קשתך שבעות מטות אמר סלה נהרות תבקע־ארץ"
    },
    {
      "number": 10,
      "hebrew": "ראוך יחילו הרים זרם מים עבר נתן תהום קולו רום ידיהו נשא"
    },
    {
      "number": 11,
      "hebrew": "שמש ירח עמד זבלה לאור חציך יהלכו לנגה ברק חניתך"
    },
    {
      "number": 12,
      "hebrew": "בזעם תצעד־ארץ באף תדוש גוים"
    },
    {
      "number": 13,
      "hebrew": "יצאת לישע עמך לישע את־משיחך מחצת ראש מבית רשע ערות יסוד עד־צואר סלה",
      "parsha": "פ"
    },
    {
      "number": 14,
      "hebrew": "נקבת במטיו ראש פרזו [פרזיו] יסערו להפיצני עליצתם כמו־לאכל עני במסתר"
    },
    {
      "number": 15,
      "hebrew": "דרכת בים סוסיך חמר מים רבים"
    },
    {
      "number": 16,
      "hebrew": "שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו"
    },
    {
      "number": 17,
      "hebrew": "כי־תאנה לא־תפרח ואין יבול בגפנים כחש מעשה־זית ושדמות לא־עשה אכל גזר ממכלה צאן ואין בקר ברפתים"
    },
    {
      "number": 18,
      "hebrew": "ואני ביהוה אעלוזה אגילה באלהי ישעי"
    },
    {
      "number": 19,
      "hebrew": "יהוה אדני חילי וישם רגלי כאילות ועל במותי ידרכני למנצח בנגינותי"
    }
  ]
}