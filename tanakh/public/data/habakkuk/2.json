{
  "book": "Habakkuk",
  "bookHebrew": "חבקוק",
  "chapter": 2,
  "verses": [
    {
      "number": 1,
      "hebrew": "על־משמרתי אעמדה ואתיצבה על־מצור ואצפה לראות מה־ידבר־בי ומה אשיב על־תוכחתי"
    },
    {
      "number": 2,
      "hebrew": "ויענני יהוה ויאמר כתוב חזון ובאר על־הלחות למען ירוץ קורא בו"
    },
    {
      "number": 3,
      "hebrew": "כי עוד חזון למועד ויפח לקץ ולא יכזב אם־יתמהמה חכה־לו כי־בא יבא לא יאחר"
    },
    {
      "number": 4,
      "hebrew": "הנה עפלה לא־ישרה נפשו בו וצדיק באמונתו יחיה",
      "parsha": "ס"
    },
    {
      "number": 5,
      "hebrew": "ואף כי־היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל־הגוים ויקבץ אליו כל־העמים"
    },
    {
      "number": 6,
      "hebrew": "הלוא־אלה כלם עליו משל ישאו ומליצה חידות לו ויאמר הוי המרבה לא־לו עד־מתי ומכביד עליו עבטיט"
    },
    {
      "number": 7,
      "hebrew": "הלוא פתע יקומו נשכיך ויקצו מזעזעיך והיית למשסות למו"
    },
    {
      "number": 8,
      "hebrew": "כי אתה שלות גוים רבים ישלוך כל־יתר עמים מדמי אדם וחמס־ארץ קריה וכל־ישבי בה",
      "parsha": "פ"
    },
    {
      "number": 9,
      "hebrew": "הוי בצע בצע רע לביתו לשום במרום קנו להנצל מכף־רע"
    },
    {
      "number": 10,
      "hebrew": "יעצת בשת לביתך קצות־עמים רבים וחוטא נפשך"
    },
    {
      "number": 11,
      "hebrew": "כי־אבן מקיר תזעק וכפיס מעץ יעננה",
      "parsha": "פ"
    },
    {
      "number": 12,
      "hebrew": "הוי בנה עיר בדמים וכונן קריה בעולה"
    },
    {
      "number": 13,
      "hebrew": "הלוא הנה מאת יהוה צבאות וייגעו עמים בדי־אש ולאמים בדי־ריק יעפו"
    },
    {
      "number": 14,
      "hebrew": "כי תמלא הארץ לדעת את־כבוד יהוה כמים יכסו על־ים",
      "parsha": "פ"
    },
    {
      "number": 15,
      "hebrew": "הוי משקה רעהו מספח חמתך ואף שכר למען הביט על־מעוריהם"
    },
    {
      "number": 16,
      "hebrew": "שבעת קלון מכבוד שתה גם־אתה והערל תסוב עליך כוס ימין יהוה וקיקלון על־כבודך"
    },
    {
      "number": 17,
      "hebrew": "כי חמס לבנון יכסך ושד בהמות יחיתן מדמי אדם וחמס־ארץ קריה וכל־ישבי בה"
    },
    {
      "number": 18,
      "hebrew": "מה־הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים",
      "parsha": "ס"
    },
    {
      "number": 19,
      "hebrew": "הוי אמר לעץ הקיצה עורי לאבן דומם הוא יורה הנה־הוא תפוש זהב וכסף וכל־רוח אין בקרבו"
    },
    {
      "number": 20,
      "hebrew": "ויהוה בהיכל קדשו הס מפניו כל־הארץ",
      "parsha": "ס"
    }
  ]
}