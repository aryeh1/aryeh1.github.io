{
  "book": "Malachi",
  "bookHebrew": "מלאכי",
  "chapter": 2,
  "verses": [
    {
      "number": 1,
      "hebrew": "ועתה אליכם המצוה הזאת הכהנים"
    },
    {
      "number": 2,
      "hebrew": "אם־לא תשמעו ואם־לא תשימו על־לב לתת כבוד לשמי אמר יהוה צבאות ושלחתי בכם את־המארה וארותי את־ברכותיכם וגם ארותיה כי אינכם שמים על־לב"
    },
    {
      "number": 3,
      "hebrew": "הנני גער לכם את־הזרע וזריתי פרש על־פניכם פרש חגיכם ונשא אתכם אליו"
    },
    {
      "number": 4,
      "hebrew": "וידעתם כי שלחתי אליכם את המצוה הזאת להיות בריתי את־לוי אמר יהוה צבאות"
    },
    {
      "number": 5,
      "hebrew": "בריתי היתה אתו החיים והשלום ואתנם־לו מורא וייראני ומפני שמי נחת הוא"
    },
    {
      "number": 6,
      "hebrew": "תורת אמת היתה בפיהו ועולה לא־נמצא בשפתיו בשלום ובמישור הלך אתי ורבים השיב מעון"
    },
    {
      "number": 7,
      "hebrew": "כי־שפתי כהן ישמרו־דעת ותורה יבקשו מפיהו כי מלאך יהוה־צבאות הוא"
    },
    {
      "number": 8,
      "hebrew": "ואתם סרתם מן־הדרך הכשלתם רבים בתורה שחתם ברית הלוי אמר יהוה צבאות"
    },
    {
      "number": 9,
      "hebrew": "וגם־אני נתתי אתכם נבזים ושפלים לכל־העם כפי אשר אינכם שמרים את־דרכי ונשאים פנים בתורה"
    },
    {
      "number": 10,
      "hebrew": "הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו"
    },
    {
      "number": 11,
      "hebrew": "בגדה יהודה ותועבה נעשתה בישראל ובירושלם כי חלל יהודה קדש יהוה אשר אהב ובעל בת־אל נכר"
    },
    {
      "number": 12,
      "hebrew": "יכרת יהוה לאיש אשר יעשנה ער וענה מאהלי יעקב ומגיש מנחה ליהוה צבאות"
    },
    {
      "number": 13,
      "hebrew": "וזאת שנית תעשו כסות דמעה את־מזבח יהוה בכי ואנקה מאין עוד פנות אל־המנחה ולקחת רצון מידכם"
    },
    {
      "number": 14,
      "hebrew": "ואמרתם על־מה על כי־יהוה העיד בינך ובין אשת נעוריך אשר אתה בגדתה בה והיא חברתך ואשת בריתך"
    },
    {
      "number": 15,
      "hebrew": "ולא־אחד עשה ושאר רוח לו ומה האחד מבקש זרע אלהים ונשמרתם ברוחכם ובאשת נעוריך אל־יבגד"
    },
    {
      "number": 16,
      "hebrew": "כי־שנא שלח אמר יהוה אלהי ישראל וכסה חמס על־לבושו אמר יהוה צבאות ונשמרתם ברוחכם ולא תבגדו"
    },
    {
      "number": 17,
      "hebrew": "הוגעתם יהוה בדבריכם ואמרתם במה הוגענו באמרכם כל־עשה רע טוב בעיני יהוה ובהם הוא חפץ או איה אלהי המשפט"
    }
  ]
}