{
  "book": "Malachi",
  "bookHebrew": "מלאכי",
  "chapter": 1,
  "verses": [
    {
      "number": 1,
      "hebrew": "משא דבר־יהוה אל־ישראל ביד מלאכי"
    },
    {
      "number": 2,
      "hebrew": "אהבתי אתכם אמר יהוה ואמרתם במה אהבתנו הלוא־אח עשו ליעקב נאם־יהוה ואהב את־יעקב"
    },
    {
      "number": 3,
      "hebrew": "ואת־עשו שנאתי ואשים את־הריו שממה ואת־נחלתו לתנות מדבר"
    },
    {
      "number": 4,
      "hebrew": "כי־תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס וקראו להם גבול רשעה והעם אשר־זעם יהוה עד־עולם"
    },
    {
      "number": 5,
      "hebrew": "ועיניכם תראינה ואתם תאמרו יגדל יהוה מעל לגבול ישראל"
    },
    {
      "number": 6,
      "hebrew": "בן יכבד אב ועבד אדניו ואם־אב אני איה כבודי ואם־אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את־שמך"
    },
    {
      "number": 7,
      "hebrew": "מגישים על־מזבחי לחם מגאל ואמרתם במה גאלנוך באמרכם שלחן יהוה נבזה הוא"
    },
    {
      "number": 8,
      "hebrew": "וכי־תגשון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר יהוה צבאות"
    },
    {
      "number": 9,
      "hebrew": "ועתה חלו־נא פני־אל ויחננו מידכם היתה זאת הישא מכם פנים אמר יהוה צבאות"
    },
    {
      "number": 10,
      "hebrew": "מי גם־בכם ויסגר דלתים ולא־תאירו מזבחי חנם אין־לי חפץ בכם אמר יהוה צבאות ומנחה לא־ארצה מידכם"
    },
    {
      "number": 11,
      "hebrew": "כי ממזרח־שמש ועד־מבואו גדול שמי בגוים ובכל־מקום מקטר מגש לשמי ומנחה טהורה כי־גדול שמי בגוים אמר יהוה צבאות"
    },
    {
      "number": 12,
      "hebrew": "ואתם מחללים אותו באמרכם שלחן אדני מגאל הוא וניבו נבזה אכלו"
    },
    {
      "number": 13,
      "hebrew": "ואמרתם הנה מתלאה והפחתם אותו אמר יהוה צבאות והבאתם גזול ואת־הפסח ואת־החולה והבאתם את־המנחה הארצה אותה מידכם אמר יהוה",
      "parsha": "ס"
    },
    {
      "number": 14,
      "hebrew": "וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים"
    }
  ]
}