{
  "book": "Malachi",
  "bookHebrew": "מלאכי",
  "chapter": 3,
  "verses": [
    {
      "number": 1,
      "hebrew": "הנני שלח מלאכי ופנה־דרך לפני ופתאם יבוא אל־היכלו האדון אשר־אתם מבקשים ומלאך הברית אשר־אתם חפצים הנה־בא אמר יהוה צבאות"
    },
    {
      "number": 2,
      "hebrew": "ומי מכלכל את־יום בואו ומי העמד בהראותו כי־הוא כאש מצרף וכברית מכבסים"
    },
    {
      "number": 3,
      "hebrew": "וישב מצרף ומטהר כסף וטהר את־בני־לוי וזקק אתם כזהב וככסף והיו ליהוה מגישי מנחה בצדקה"
    },
    {
      "number": 4,
      "hebrew": "וערבה ליהוה מנחת יהודה וירושלם כימי עולם וכשנים קדמניות"
    },
    {
      "number": 5,
      "hebrew": "וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר־שכיר אלמנה ויתום ומטי־גר ולא יראוני אמר יהוה צבאות"
    },
    {
      "number": 6,
      "hebrew": "כי אני יהוה לא שניתי ואתם בני־יעקב לא כליתם"
    },
    {
      "number": 7,
      "hebrew": "למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב"
    },
    {
      "number": 8,
      "hebrew": "היקבע אדם אלהים כי אתם קבעים אתי ואמרתם במה קבענוך המעשר והתרומה"
    },
    {
      "number": 9,
      "hebrew": "במארה אתם נארים ואתי אתם קבעים הגוי כלו"
    },
    {
      "number": 10,
      "hebrew": "הביאו את־כל־המעשר אל־בית האוצר ויהי טרף בביתי ובחנוני נא בזאת אמר יהוה צבאות אם־לא אפתח לכם את ארבות השמים והריקתי לכם ברכה עד־בלי־די"
    },
    {
      "number": 11,
      "hebrew": "וגערתי לכם באכל ולא־ישחת לכם את־פרי האדמה ולא־תשכל לכם הגפן בשדה אמר יהוה צבאות"
    },
    {
      "number": 12,
      "hebrew": "ואשרו אתכם כל־הגוים כי־תהיו אתם ארץ חפץ אמר יהוה צבאות",
      "parsha": "פ"
    },
    {
      "number": 13,
      "hebrew": "חזקו עלי דבריכם אמר יהוה ואמרתם מה־נדברנו עליך"
    },
    {
      "number": 14,
      "hebrew": "אמרתם שוא עבד אלהים ומה־בצע כי שמרנו משמרתו וכי הלכנו קדרנית מפני יהוה צבאות"
    },
    {
      "number": 15,
      "hebrew": "ועתה אנחנו מאשרים זדים גם־נבנו עשי רשעה גם בחנו אלהים וימלטו"
    },
    {
      "number": 16,
      "hebrew": "אז נדברו יראי יהוה איש את־רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו"
    },
    {
      "number": 17,
      "hebrew": "והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על־בנו העבד אתו"
    },
    {
      "number": 18,
      "hebrew": "ושבתם וראיתם בין צדיק לרשע בין עבד אלהים לאשר לא עבדו",
      "parsha": "פ"
    },
    {
      "number": 19,
      "hebrew": "כי־הנה היום בא בער כתנור והיו כל־זדים וכל־עשה רשעה קש ולהט אתם היום הבא אמר יהוה צבאות אשר לא־יעזב להם שרש וענף"
    },
    {
      "number": 20,
      "hebrew": "וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק"
    },
    {
      "number": 21,
      "hebrew": "ועסותם רשעים כי־יהיו אפר תחת כפות רגליכם ביום אשר אני עשה אמר יהוה צבאות",
      "parsha": "פ"
    },
    {
      "number": 22,
      "hebrew": "זכרו תורת משה עבדי אשר צויתי אותו בחרב על־כל־ישראל חקים ומשפטים"
    },
    {
      "number": 23,
      "hebrew": "הנה אנכי שלח לכם את אליה הנביא לפני בוא יום יהוה הגדול והנורא"
    },
    {
      "number": 24,
      "hebrew": "והשיב לב־אבות על־בנים ולב בנים על־אבותם פן־אבוא והכיתי את־הארץ חרם<br><small>[הנה אנכי שלח לכם את אליה הנביא לפני בוא יום יהוה הגדול והנורא]</small>"
    }
  ]
}