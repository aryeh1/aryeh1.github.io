{
  "book": "Esther",
  "bookHebrew": "אסתר",
  "chapter": 1,
  "verses": [
    {
      "number": 1,
      "hebrew": "ויהי בימי אחשורוש הוא אחשורוש המלך מהדו ועד־כוש שבע ועשרים ומאה מדינה"
    },
    {
      "number": 2,
      "hebrew": "בימים ההם כשבת המלך אחשורוש על כסא מלכותו אשר בשושן הבירה"
    },
    {
      "number": 3,
      "hebrew": "בשנת שלוש למלכו עשה משתה לכל־שריו ועבדיו חיל פרס ומדי הפרתמים ושרי המדינות לפניו"
    },
    {
      "number": 4,
      "hebrew": "בהראתו את־עשר כבוד מלכותו ואת־יקר תפארת גדולתו ימים רבים שמונים ומאת יום"
    },
    {
      "number": 5,
      "hebrew": "ובמלואת הימים האלה עשה המלך לכל־העם הנמצאים בשושן הבירה למגדול ועד־קטן משתה שבעת ימים בחצר גנת ביתן המלך"
    },
    {
      "number": 6,
      "hebrew": "חור כרפס ותכלת אחוז בחבלי־בוץ וארגמן על־גלילי כסף ועמודי שש מטות זהב וכסף על רצפת בהט־ושש ודר וסחרת"
    },
    {
      "number": 7,
      "hebrew": "והשקות בכלי זהב וכלים מכלים שונים ויין מלכות רב כיד המלך"
    },
    {
      "number": 8,
      "hebrew": "והשתיה כדת אין אנס כי־כן יסד המלך על כל־רב ביתו לעשות כרצון איש־ואיש"
    },
    {
      "number": 9,
      "hebrew": "גם ושתי המלכה עשתה משתה נשים בית המלכות אשר למלך אחשורוש"
    },
    {
      "number": 10,
      "hebrew": "ביום השביעי כטוב לב־המלך ביין אמר למהומן בזתא חרבונא בגתא ואבגתא זתר וכרכס שבעת הסריסים המשרתים את־פני המלך אחשורוש"
    },
    {
      "number": 11,
      "hebrew": "להביא את־ושתי המלכה לפני המלך בכתר מלכות להראות העמים והשרים את־יפיה כי־טובת מראה היא"
    },
    {
      "number": 12,
      "hebrew": "ותמאן המלכה ושתי לבוא בדבר המלך אשר ביד הסריסים ויקצף המלך מאד וחמתו בערה בו"
    },
    {
      "number": 13,
      "hebrew": "ויאמר המלך לחכמים ידעי העתים כי־כן דבר המלך לפני כל־ידעי דת ודין"
    },
    {
      "number": 14,
      "hebrew": "והקרב אליו כרשנא שתר אדמתא תרשיש מרס מרסנא ממוכן שבעת שרי פרס ומדי ראי פני המלך הישבים ראשנה במלכות"
    },
    {
      "number": 15,
      "hebrew": "כדת מה־לעשות במלכה ושתי על אשר לא־עשתה את־מאמר המלך אחשורוש ביד הסריסים"
    },
    {
      "number": 16,
      "hebrew": "ויאמר מומכן [ממוכן] לפני המלך והשרים לא על־המלך לבדו עותה ושתי המלכה כי על־כל־השרים ועל־כל־העמים אשר בכל־מדינות המלך אחשורוש"
    },
    {
      "number": 17,
      "hebrew": "כי־יצא דבר־המלכה על־כל־הנשים להבזות בעליהן בעיניהן באמרם המלך אחשורוש אמר להביא את־ושתי המלכה לפניו ולא־באה"
    },
    {
      "number": 18,
      "hebrew": "והיום הזה תאמרנה שרות פרס־ומדי אשר שמעו את־דבר המלכה לכל שרי המלך וכדי בזיון וקצף"
    },
    {
      "number": 19,
      "hebrew": "אם־על־המלך טוב יצא דבר־מלכות מלפניו ויכתב בדתי פרס־ומדי ולא יעבור אשר לא־תבוא ושתי לפני המלך אחשורוש ומלכותה יתן המלך לרעותה הטובה ממנה"
    },
    {
      "number": 20,
      "hebrew": "ונשמע פתגם המלך אשר־יעשה בכל־מלכותו כי רבה היא וכל־הנשים יתנו יקר לבעליהן למגדול ועד־קטן"
    },
    {
      "number": 21,
      "hebrew": "וייטב הדבר בעיני המלך והשרים ויעש המלך כדבר ממוכן"
    },
    {
      "number": 22,
      "hebrew": "וישלח ספרים אל־כל־מדינות המלך אל־מדינה ומדינה ככתבה ואל־עם ועם כלשונו להיות כל־איש שרר בביתו ומדבר כלשון עמו"
    }
  ]
}