{
  "book": "Esther",
  "bookHebrew": "אסתר",
  "chapter": 7,
  "verses": [
    {
      "number": 1,
      "hebrew": "ויבא המלך והמן לשתות עם־אסתר המלכה"
    },
    {
      "number": 2,
      "hebrew": "ויאמר המלך לאסתר גם ביום השני במשתה היין מה־שאלתך אסתר המלכה ותנתן לך ומה־בקשתך עד־חצי המלכות ותעש"
    },
    {
      "number": 3,
      "hebrew": "ותען אסתר המלכה ותאמר אם־מצאתי חן בעיניך המלך ואם־על־המלך טוב תנתן־לי נפשי בשאלתי ועמי בבקשתי"
    },
    {
      "number": 4,
      "hebrew": "כי נמכרנו אני ועמי להשמיד להרוג ולאבד ואלו לעבדים ולשפחות נמכרנו החרשתי כי אין הצר שוה בנזק המלך"
    },
    {
      "number": 5,
      "hebrew": "ויאמר המלך אחשורוש ויאמר לאסתר המלכה מי הוא זה ואי־זה הוא אשר־מלאו לבו לעשות כן"
    },
    {
      "number": 6,
      "hebrew": "ותאמר־אסתר איש צר ואויב המן הרע הזה והמן נבעת מלפני המלך והמלכה"
    },
    {
      "number": 7,
      "hebrew": "והמלך קם בחמתו ממשתה היין אל־גנת הביתן והמן עמד לבקש על־נפשו מאסתר המלכה כי ראה כי־כלתה אליו הרעה מאת המלך"
    },
    {
      "number": 8,
      "hebrew": "והמלך שב מגנת הביתן אל־בית משתה היין והמן נפל על־המטה אשר אסתר עליה ויאמר המלך הגם לכבוש את־המלכה עמי בבית הדבר יצא מפי המלך ופני המן חפו"
    },
    {
      "number": 9,
      "hebrew": "ויאמר חרבונה אחד מן־הסריסים לפני המלך גם הנה־העץ אשר־עשה המן למרדכי אשר דבר־טוב על־המלך עמד בבית המן גבה חמשים אמה ויאמר המלך תלהו עליו"
    },
    {
      "number": 10,
      "hebrew": "ויתלו את־המן על־העץ אשר־הכין למרדכי וחמת המלך שככה"
    }
  ]
}