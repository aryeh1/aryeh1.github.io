{
  "book": "Esther",
  "bookHebrew": "אסתר",
  "chapter": 6,
  "verses": [
    {
      "number": 1,
      "hebrew": "בלילה ההוא נדדה שנת המלך ויאמר להביא את־ספר הזכרנות דברי הימים ויהיו נקראים לפני המלך"
    },
    {
      "number": 2,
      "hebrew": "וימצא כתוב אשר הגיד מרדכי על־בגתנא ותרש שני סריסי המלך משמרי הסף אשר בקשו לשלח יד במלך אחשורוש"
    },
    {
      "number": 3,
      "hebrew": "ויאמר המלך מה־נעשה יקר וגדולה למרדכי על־זה ויאמרו נערי המלך משרתיו לא־נעשה עמו דבר"
    },
    {
      "number": 4,
      "hebrew": "ויאמר המלך מי בחצר והמן בא לחצר בית־המלך החיצונה לאמר למלך לתלות את־מרדכי על־העץ אשר־הכין לו"
    },
    {
      "number": 5,
      "hebrew": "ויאמרו נערי המלך אליו הנה המן עמד בחצר ויאמר המלך יבוא"
    },
    {
      "number": 6,
      "hebrew": "ויבוא המן ויאמר לו המלך מה־לעשות באיש אשר המלך חפץ ביקרו ויאמר המן בלבו למי יחפץ המלך לעשות יקר יותר ממני"
    },
    {
      "number": 7,
      "hebrew": "ויאמר המן אל־המלך איש אשר המלך חפץ ביקרו"
    },
    {
      "number": 8,
      "hebrew": "יביאו לבוש מלכות אשר לבש־בו המלך וסוס אשר רכב עליו המלך ואשר נתן כתר מלכות בראשו"
    },
    {
      "number": 9,
      "hebrew": "ונתון הלבוש והסוס על־יד־איש משרי המלך הפרתמים והלבישו את־האיש אשר המלך חפץ ביקרו והרכיבהו על־הסוס ברחוב העיר וקראו לפניו ככה יעשה לאיש אשר המלך חפץ ביקרו"
    },
    {
      "number": 10,
      "hebrew": "ויאמר המלך להמן מהר קח את־הלבוש ואת־הסוס כאשר דברת ועשה־כן למרדכי היהודי היושב בשער המלך אל־תפל דבר מכל אשר דברת"
    },
    {
      "number": 11,
      "hebrew": "ויקח המן את־הלבוש ואת־הסוס וילבש את־מרדכי וירכיבהו ברחוב העיר ויקרא לפניו ככה יעשה לאיש אשר המלך חפץ ביקרו"
    },
    {
      "number": 12,
      "hebrew": "וישב מרדכי אל־שער המלך והמן נדחף אל־ביתו אבל וחפוי ראש"
    },
    {
      "number": 13,
      "hebrew": "ויספר המן לזרש אשתו ולכל־אהביו את כל־אשר קרהו ויאמרו לו חכמיו וזרש אשתו אם מזרע היהודים מרדכי אשר החלות לנפל לפניו לא־תוכל לו כי־נפול תפול לפניו"
    },
    {
      "number": 14,
      "hebrew": "עודם מדברים עמו וסריסי המלך הגיעו ויבהלו להביא את־המן אל־המשתה אשר־עשתה אסתר"
    }
  ]
}