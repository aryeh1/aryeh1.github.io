{
  "book": "Esther",
  "bookHebrew": "אסתר",
  "chapter": 9,
  "verses": [
    {
      "number": 1,
      "hebrew": "ובשנים עשר חדש הוא־חדש אדר בשלושה עשר יום בו אשר הגיע דבר־המלך ודתו להעשות ביום אשר שברו איבי היהודים לשלוט בהם ונהפוך הוא אשר ישלטו היהודים המה בשנאיהם"
    },
    {
      "number": 2,
      "hebrew": "נקהלו היהודים בעריהם בכל־מדינות המלך אחשורוש לשלח יד במבקשי רעתם ואיש לא־עמד לפניהם כי־נפל פחדם על־כל־העמים"
    },
    {
      "number": 3,
      "hebrew": "וכל־שרי המדינות והאחשדרפנים והפחות ועשי המלאכה אשר למלך מנשאים את־היהודים כי־נפל פחד־מרדכי עליהם"
    },
    {
      "number": 4,
      "hebrew": "כי־גדול מרדכי בבית המלך ושמעו הולך בכל־המדינות כי־האיש מרדכי הולך וגדול"
    },
    {
      "number": 5,
      "hebrew": "ויכו היהודים בכל־איביהם מכת־חרב והרג ואבדן ויעשו בשנאיהם כרצונם"
    },
    {
      "number": 6,
      "hebrew": "ובשושן הבירה הרגו היהודים ואבד חמש מאות איש"
    },
    {
      "number": 7,
      "hebrew": "ואת פרשנדתא ואת דלפון ואת אספתא"
    },
    {
      "number": 8,
      "hebrew": "ואת פורתא ואת אדליא ואת ארידתא"
    },
    {
      "number": 9,
      "hebrew": "ואת פרמשתא ואת אריסי ואת ארדי ואת ויזתא"
    },
    {
      "number": 10,
      "hebrew": "עשרת בני המן בן־המדתא צרר היהודים הרגו ובבזה לא שלחו את־ידם"
    },
    {
      "number": 11,
      "hebrew": "ביום ההוא בא מספר ההרוגים בשושן הבירה לפני המלך"
    },
    {
      "number": 12,
      "hebrew": "ויאמר המלך לאסתר המלכה בשושן הבירה הרגו היהודים ואבד חמש מאות איש ואת עשרת בני־המן בשאר מדינות המלך מה עשו ומה־שאלתך וינתן לך ומה־בקשתך עוד ותעש"
    },
    {
      "number": 13,
      "hebrew": "ותאמר אסתר אם־על־המלך טוב ינתן גם־מחר ליהודים אשר בשושן לעשות כדת היום ואת עשרת בני־המן יתלו על־העץ"
    },
    {
      "number": 14,
      "hebrew": "ויאמר המלך להעשות כן ותנתן דת בשושן ואת עשרת בני־המן תלו"
    },
    {
      "number": 15,
      "hebrew": "ויקהלו היהודיים [היהודים] אשר־בשושן גם ביום ארבעה עשר לחדש אדר ויהרגו בשושן שלש מאות איש ובבזה לא שלחו את־ידם"
    },
    {
      "number": 16,
      "hebrew": "ושאר היהודים אשר במדינות המלך נקהלו ועמד על־נפשם ונוח מאיביהם והרג בשנאיהם חמשה ושבעים אלף ובבזה לא שלחו את־ידם"
    },
    {
      "number": 17,
      "hebrew": "ביום־שלשה עשר לחדש אדר ונוח בארבעה עשר בו ועשה אתו יום משתה ושמחה"
    },
    {
      "number": 18,
      "hebrew": "והיהודיים [והיהודים] אשר־בשושן נקהלו בשלשה עשר בו ובארבעה עשר בו ונוח בחמשה עשר בו ועשה אתו יום משתה ושמחה"
    },
    {
      "number": 19,
      "hebrew": "על־כן היהודים הפרוזים [הפרזים] הישבים בערי הפרזות עשים את יום ארבעה עשר לחדש אדר שמחה ומשתה ויום טוב ומשלוח מנות איש לרעהו",
      "parsha": "ס"
    },
    {
      "number": 20,
      "hebrew": "ויכתב מרדכי את־הדברים האלה וישלח ספרים אל־כל־היהודים אשר בכל־מדינות המלך אחשורוש הקרובים והרחוקים"
    },
    {
      "number": 21,
      "hebrew": "לקים עליהם להיות עשים את יום ארבעה עשר לחדש אדר ואת יום־חמשה עשר בו בכל־שנה ושנה"
    },
    {
      "number": 22,
      "hebrew": "כימים אשר־נחו בהם היהודים מאויביהם והחדש אשר נהפך להם מיגון לשמחה ומאבל ליום טוב לעשות אותם ימי משתה ושמחה ומשלוח מנות איש לרעהו ומתנות לאביונים"
    },
    {
      "number": 23,
      "hebrew": "וקבל היהודים את אשר־החלו לעשות ואת אשר־כתב מרדכי אליהם"
    },
    {
      "number": 24,
      "hebrew": "כי המן בן־המדתא האגגי צרר כל־היהודים חשב על־היהודים לאבדם והפיל פור הוא הגורל להמם ולאבדם"
    },
    {
      "number": 25,
      "hebrew": "ובבאה לפני המלך אמר עם־הספר ישוב מחשבתו הרעה אשר־חשב על־היהודים על־ראשו ותלו אתו ואת־בניו על־העץ"
    },
    {
      "number": 26,
      "hebrew": "על־כן קראו לימים האלה פורים על־שם הפור על־כן על־כל־דברי האגרת הזאת ומה־ראו על־ככה ומה הגיע אליהם"
    },
    {
      "number": 27,
      "hebrew": "קימו וקבל [וקבלו] היהודים עליהם ועל־זרעם ועל כל־הנלוים עליהם ולא יעבור להיות עשים את שני הימים האלה ככתבם וכזמנם בכל־שנה ושנה"
    },
    {
      "number": 28,
      "hebrew": "והימים האלה נזכרים ונעשים בכל־דור ודור משפחה ומשפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא־יסוף מזרעם",
      "parsha": "ס"
    },
    {
      "number": 29,
      "hebrew": "ותכתב אסתר המלכה בת־אביחיל ומרדכי היהודי את־כל־תקף לקים את אגרת הפורים הזאת השנית"
    },
    {
      "number": 30,
      "hebrew": "וישלח ספרים אל־כל־היהודים אל־שבע ועשרים ומאה מדינה מלכות אחשורוש דברי שלום ואמת"
    },
    {
      "number": 31,
      "hebrew": "לקים את־ימי הפרים האלה בזמניהם כאשר קים עליהם מרדכי היהודי ואסתר המלכה וכאשר קימו על־נפשם ועל־זרעם דברי הצמות וזעקתם"
    },
    {
      "number": 32,
      "hebrew": "ומאמר אסתר קים דברי הפרים האלה ונכתב בספר",
      "parsha": "ס"
    }
  ]
}