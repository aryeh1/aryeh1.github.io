{
  "book": "Esther",
  "bookHebrew": "אסתר",
  "chapter": 2,
  "verses": [
    {
      "number": 1,
      "hebrew": "אחר הדברים האלה כשך חמת המלך אחשורוש זכר את־ושתי ואת אשר־עשתה ואת אשר־נגזר עליה"
    },
    {
      "number": 2,
      "hebrew": "ויאמרו נערי־המלך משרתיו יבקשו למלך נערות בתולות טובות מראה"
    },
    {
      "number": 3,
      "hebrew": "ויפקד המלך פקידים בכל־מדינות מלכותו ויקבצו את־כל־נערה־בתולה טובת מראה אל־שושן הבירה אל־בית הנשים אל־יד הגא סריס המלך שמר הנשים ונתון תמרוקיהן"
    },
    {
      "number": 4,
      "hebrew": "והנערה אשר תיטב בעיני המלך תמלך תחת ושתי וייטב הדבר בעיני המלך ויעש כן"
    },
    {
      "number": 5,
      "hebrew": "איש יהודי היה בשושן הבירה ושמו מרדכי בן יאיר בן־שמעי בן־קיש איש ימיני"
    },
    {
      "number": 6,
      "hebrew": "אשר הגלה מירושלים עם־הגלה אשר הגלתה עם יכניה מלך־יהודה אשר הגלה נבוכדנאצר מלך בבל"
    },
    {
      "number": 7,
      "hebrew": "ויהי אמן את־הדסה היא אסתר בת־דדו כי אין לה אב ואם והנערה יפת־תאר וטובת מראה ובמות אביה ואמה לקחה מרדכי לו לבת"
    },
    {
      "number": 8,
      "hebrew": "ויהי בהשמע דבר־המלך ודתו ובהקבץ נערות רבות אל־שושן הבירה אל־יד הגי ותלקח אסתר אל־בית המלך אל־יד הגי שמר הנשים"
    },
    {
      "number": 9,
      "hebrew": "ותיטב הנערה בעיניו ותשא חסד לפניו ויבהל את־תמרוקיה ואת־מנותה לתת לה ואת שבע הנערות הראיות לתת־לה מבית המלך וישנה ואת־נערותיה לטוב בית הנשים"
    },
    {
      "number": 10,
      "hebrew": "לא־הגידה אסתר את־עמה ואת־מולדתה כי מרדכי צוה עליה אשר לא־תגיד"
    },
    {
      "number": 11,
      "hebrew": "ובכל־יום ויום מרדכי מתהלך לפני חצר בית־הנשים לדעת את־שלום אסתר ומה־יעשה בה"
    },
    {
      "number": 12,
      "hebrew": "ובהגיע תר נערה ונערה לבוא אל־המלך אחשורוש מקץ היות לה כדת הנשים שנים עשר חדש כי כן ימלאו ימי מרוקיהן ששה חדשים בשמן המר וששה חדשים בבשמים ובתמרוקי הנשים"
    },
    {
      "number": 13,
      "hebrew": "ובזה הנערה באה אל־המלך את כל־אשר תאמר ינתן לה לבוא עמה מבית הנשים עד־בית המלך"
    },
    {
      "number": 14,
      "hebrew": "בערב היא באה ובבקר היא שבה אל־בית הנשים שני אל־יד שעשגז סריס המלך שמר הפילגשים לא־תבוא עוד אל־המלך כי אם־חפץ בה המלך ונקראה בשם"
    },
    {
      "number": 15,
      "hebrew": "ובהגיע תר־אסתר בת־אביחיל דד מרדכי אשר לקח־לו לבת לבוא אל־המלך לא בקשה דבר כי אם את־אשר יאמר הגי סריס־המלך שמר הנשים ותהי אסתר נשאת חן בעיני כל־ראיה"
    },
    {
      "number": 16,
      "hebrew": "ותלקח אסתר אל־המלך אחשורוש אל־בית מלכותו בחדש העשירי הוא־חדש טבת בשנת־שבע למלכותו"
    },
    {
      "number": 17,
      "hebrew": "ויאהב המלך את־אסתר מכל־הנשים ותשא־חן וחסד לפניו מכל־הבתולת וישם כתר־מלכות בראשה וימליכה תחת ושתי"
    },
    {
      "number": 18,
      "hebrew": "ויעש המלך משתה גדול לכל־שריו ועבדיו את משתה אסתר והנחה למדינות עשה ויתן משאת כיד המלך"
    },
    {
      "number": 19,
      "hebrew": "ובהקבץ בתולות שנית ומרדכי ישב בשער־המלך"
    },
    {
      "number": 20,
      "hebrew": "אין אסתר מגדת מולדתה ואת־עמה כאשר צוה עליה מרדכי ואת־מאמר מרדכי אסתר עשה כאשר היתה באמנה אתו"
    },
    {
      "number": 21,
      "hebrew": "בימים ההם ומרדכי ישב בשער־המלך קצף בגתן ותרש שני־סריסי המלך משמרי הסף ויבקשו לשלח יד במלך אחשורש"
    },
    {
      "number": 22,
      "hebrew": "ויודע הדבר למרדכי ויגד לאסתר המלכה ותאמר אסתר למלך בשם מרדכי"
    },
    {
      "number": 23,
      "hebrew": "ויבקש הדבר וימצא ויתלו שניהם על־עץ ויכתב בספר דברי הימים לפני המלך"
    }
  ]
}