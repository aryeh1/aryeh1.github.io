{
  "book": "I Kings",
  "bookHebrew": "מלכים א",
  "chapter": 17,
  "verses": [
    {
      "number": 1,
      "hebrew": "ויאמר אליהו התשבי מתשבי גלעד אל־אחאב חי־יהוה אלהי ישראל אשר עמדתי לפניו אם־יהיה השנים האלה טל ומטר כי אם־לפי דברי"
    },
    {
      "number": 2,
      "hebrew": "ויהי דבר־יהוה אליו לאמר"
    },
    {
      "number": 3,
      "hebrew": "לך מזה ופנית לך קדמה ונסתרת בנחל כרית אשר על־פני הירדן"
    },
    {
      "number": 4,
      "hebrew": "והיה מהנחל תשתה ואת־הערבים צויתי לכלכלך שם"
    },
    {
      "number": 5,
      "hebrew": "וילך ויעש כדבר יהוה וילך וישב בנחל כרית אשר על־פני הירדן"
    },
    {
      "number": 6,
      "hebrew": "והערבים מביאים לו לחם ובשר בבקר ולחם ובשר בערב ומן־הנחל ישתה"
    },
    {
      "number": 7,
      "hebrew": "ויהי מקץ ימים וייבש הנחל כי לא־היה גשם בארץ"
    },
    {
      "number": 8,
      "hebrew": "ויהי דבר־יהוה אליו לאמר"
    },
    {
      "number": 9,
      "hebrew": "קום לך צרפתה אשר לצידון וישבת שם הנה צויתי שם אשה אלמנה לכלכלך"
    },
    {
      "number": 10,
      "hebrew": "ויקם וילך צרפתה ויבא אל־פתח העיר והנה־שם אשה אלמנה מקששת עצים ויקרא אליה ויאמר קחי־נא לי מעט־מים בכלי ואשתה"
    },
    {
      "number": 11,
      "hebrew": "ותלך לקחת ויקרא אליה ויאמר לקחי־נא לי פת־לחם בידך"
    },
    {
      "number": 12,
      "hebrew": "ותאמר חי־יהוה אלהיך אם־יש־לי מעוג כי אם־מלא כף־קמח בכד ומעט־שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו"
    },
    {
      "number": 13,
      "hebrew": "ויאמר אליה אליהו אל־תיראי באי עשי כדברך אך עשי־לי משם עגה קטנה בראשנה והוצאת לי ולך ולבנך תעשי באחרנה"
    },
    {
      "number": 14,
      "hebrew": "כי כה אמר יהוה אלהי ישראל כד הקמח לא תכלה וצפחת השמן לא תחסר עד יום תתן־[תת־] יהוה גשם על־פני האדמה"
    },
    {
      "number": 15,
      "hebrew": "ותלך ותעשה כדבר אליהו ותאכל הוא־והיא [היא־] [והוא] וביתה ימים"
    },
    {
      "number": 16,
      "hebrew": "כד הקמח לא כלתה וצפחת השמן לא חסר כדבר יהוה אשר דבר ביד אליהו"
    },
    {
      "number": 17,
      "hebrew": "ויהי אחר הדברים האלה חלה בן־האשה בעלת הבית ויהי חליו חזק מאד עד אשר לא־נותרה־בו נשמה"
    },
    {
      "number": 18,
      "hebrew": "ותאמר אל־אליהו מה־לי ולך איש האלהים באת אלי להזכיר את־עוני ולהמית את־בני"
    },
    {
      "number": 19,
      "hebrew": "ויאמר אליה תני־לי את־בנך ויקחהו מחיקה ויעלהו אל־העליה אשר־הוא ישב שם וישכבהו על־מטתו"
    },
    {
      "number": 20,
      "hebrew": "ויקרא אל־יהוה ויאמר יהוה אלהי הגם על־האלמנה אשר־אני מתגורר עמה הרעות להמית את־בנה"
    },
    {
      "number": 21,
      "hebrew": "ויתמדד על־הילד שלש פעמים ויקרא אל־יהוה ויאמר יהוה אלהי תשב נא נפש־הילד הזה על־קרבו"
    },
    {
      "number": 22,
      "hebrew": "וישמע יהוה בקול אליהו ותשב נפש־הילד על־קרבו ויחי"
    },
    {
      "number": 23,
      "hebrew": "ויקח אליהו את־הילד וירדהו מן־העליה הביתה ויתנהו לאמו ויאמר אליהו ראי חי בנך"
    },
    {
      "number": 24,
      "hebrew": "ותאמר האשה אל־אליהו עתה זה ידעתי כי איש אלהים אתה ודבר־יהוה בפיך אמת"
    }
  ]
}