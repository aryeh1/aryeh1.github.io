{
  "book": "I Kings",
  "bookHebrew": "מלכים א",
  "chapter": 10,
  "verses": [
    {
      "number": 1,
      "hebrew": "ומלכת־שבא שמעת את־שמע שלמה לשם יהוה ותבא לנסתו בחידות"
    },
    {
      "number": 2,
      "hebrew": "ותבא ירושלמה בחיל כבד מאד גמלים נשאים בשמים וזהב רב־מאד ואבן יקרה ותבא אל־שלמה ותדבר אליו את כל־אשר היה עם־לבבה"
    },
    {
      "number": 3,
      "hebrew": "ויגד־לה שלמה את־כל־דבריה לא־היה דבר נעלם מן־המלך אשר לא הגיד לה"
    },
    {
      "number": 4,
      "hebrew": "ותרא מלכת־שבא את כל־חכמת שלמה והבית אשר בנה"
    },
    {
      "number": 5,
      "hebrew": "ומאכל שלחנו ומושב עבדיו ומעמד משרתו [משרתיו] ומלבשיהם ומשקיו ועלתו אשר יעלה בית יהוה ולא־היה בה עוד רוח"
    },
    {
      "number": 6,
      "hebrew": "ותאמר אל־המלך אמת היה הדבר אשר שמעתי בארצי על־דבריך ועל־חכמתך"
    },
    {
      "number": 7,
      "hebrew": "ולא־האמנתי לדברים עד אשר־באתי ותראינה עיני והנה לא־הגד־לי החצי הוספת חכמה וטוב אל־השמועה אשר שמעתי"
    },
    {
      "number": 8,
      "hebrew": "אשרי אנשיך אשרי עבדיך אלה העמדים לפניך תמיד השמעים את־חכמתך"
    },
    {
      "number": 9,
      "hebrew": "יהי יהוה אלהיך ברוך אשר חפץ בך לתתך על־כסא ישראל באהבת יהוה את־ישראל לעלם וישימך למלך לעשות משפט וצדקה"
    },
    {
      "number": 10,
      "hebrew": "ותתן למלך מאה ועשרים ככר זהב ובשמים הרבה מאד ואבן יקרה לא־בא כבשם ההוא עוד לרב אשר־נתנה מלכת־שבא למלך שלמה"
    },
    {
      "number": 11,
      "hebrew": "וגם אני חירם אשר־נשא זהב מאופיר הביא מאפיר עצי אלמגים הרבה מאד ואבן יקרה"
    },
    {
      "number": 12,
      "hebrew": "ויעש המלך את־עצי האלמגים מסעד לבית־יהוה ולבית המלך וכנרות ונבלים לשרים לא בא־כן עצי אלמגים ולא נראה עד היום הזה"
    },
    {
      "number": 13,
      "hebrew": "והמלך שלמה נתן למלכת־שבא את־כל־חפצה אשר שאלה מלבד אשר נתן־לה כיד המלך שלמה ותפן ותלך לארצה היא ועבדיה",
      "parsha": "פ"
    },
    {
      "number": 14,
      "hebrew": "ויהי משקל הזהב אשר־בא לשלמה בשנה אחת שש מאות ששים ושש ככר זהב"
    },
    {
      "number": 15,
      "hebrew": "לבד מאנשי התרים ומסחר הרכלים וכל־מלכי הערב ופחות הארץ"
    },
    {
      "number": 16,
      "hebrew": "ויעש המלך שלמה מאתים צנה זהב שחוט שש־מאות זהב יעלה על־הצנה האחת"
    },
    {
      "number": 17,
      "hebrew": "ושלש־מאות מגנים זהב שחוט שלשת מנים זהב יעלה על־המגן האחת ויתנם המלך בית יער הלבנון",
      "parsha": "פ"
    },
    {
      "number": 18,
      "hebrew": "ויעש המלך כסא־שן גדול ויצפהו זהב מופז"
    },
    {
      "number": 19,
      "hebrew": "שש מעלות לכסה וראש־עגל לכסה מאחריו וידת מזה ומזה אל־מקום השבת ושנים אריות עמדים אצל הידות"
    },
    {
      "number": 20,
      "hebrew": "ושנים עשר אריים עמדים שם על־שש המעלות מזה ומזה לא־נעשה כן לכל־ממלכות"
    },
    {
      "number": 21,
      "hebrew": "וכל כלי משקה המלך שלמה זהב וכל כלי בית־יער הלבנון זהב סגור אין כסף לא נחשב בימי שלמה למאומה"
    },
    {
      "number": 22,
      "hebrew": "כי אני תרשיש למלך בים עם אני חירם אחת לשלש שנים תבוא אני תרשיש נשאת זהב וכסף שנהבים וקפים ותכיים"
    },
    {
      "number": 23,
      "hebrew": "ויגדל המלך שלמה מכל מלכי הארץ לעשר ולחכמה"
    },
    {
      "number": 24,
      "hebrew": "וכל־הארץ מבקשים את־פני שלמה לשמע את־חכמתו אשר־נתן אלהים בלבו"
    },
    {
      "number": 25,
      "hebrew": "והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים דבר־שנה בשנה",
      "parsha": "ס"
    },
    {
      "number": 26,
      "hebrew": "ויאסף שלמה רכב ופרשים ויהי־לו אלף וארבע־מאות רכב ושנים־עשר אלף פרשים וינחם בערי הרכב ועם־המלך בירושלם"
    },
    {
      "number": 27,
      "hebrew": "ויתן המלך את־הכסף בירושלם כאבנים ואת הארזים נתן כשקמים אשר־בשפלה לרב"
    },
    {
      "number": 28,
      "hebrew": "ומוצא הסוסים אשר לשלמה ממצרים ומקוה סחרי המלך יקחו מקוה במחיר"
    },
    {
      "number": 29,
      "hebrew": "ותעלה ותצא מרכבה ממצרים בשש מאות כסף וסוס בחמשים ומאה וכן לכל־מלכי החתים ולמלכי ארם בידם יצאו",
      "parsha": "פ"
    }
  ]
}