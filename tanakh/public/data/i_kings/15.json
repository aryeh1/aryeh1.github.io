{
  "book": "I Kings",
  "bookHebrew": "מלכים א",
  "chapter": 15,
  "verses": [
    {
      "number": 1,
      "hebrew": "ובשנת שמנה עשרה למלך ירבעם בן־נבט מלך אבים על־יהודה"
    },
    {
      "number": 2,
      "hebrew": "שלש שנים מלך בירושלם ושם אמו מעכה בת־אבישלום"
    },
    {
      "number": 3,
      "hebrew": "וילך בכל־חטאות אביו אשר־עשה לפניו ולא־היה לבבו שלם עם־יהוה אלהיו כלבב דוד אביו"
    },
    {
      "number": 4,
      "hebrew": "כי למען דוד נתן יהוה אלהיו לו ניר בירושלם להקים את־בנו אחריו ולהעמיד את־ירושלם"
    },
    {
      "number": 5,
      "hebrew": "אשר עשה דוד את־הישר בעיני יהוה ולא־סר מכל אשר־צוהו כל ימי חייו רק בדבר אוריה החתי"
    },
    {
      "number": 6,
      "hebrew": "ומלחמה היתה בין־רחבעם ובין ירבעם כל־ימי חייו"
    },
    {
      "number": 7,
      "hebrew": "ויתר דברי אבים וכל־אשר עשה הלוא־הם כתובים על־ספר דברי הימים למלכי יהודה ומלחמה היתה בין אבים ובין ירבעם"
    },
    {
      "number": 8,
      "hebrew": "וישכב אבים עם־אבתיו ויקברו אתו בעיר דוד וימלך אסא בנו תחתיו",
      "parsha": "פ"
    },
    {
      "number": 9,
      "hebrew": "ובשנת עשרים לירבעם מלך ישראל מלך אסא מלך יהודה"
    },
    {
      "number": 10,
      "hebrew": "וארבעים ואחת שנה מלך בירושלם ושם אמו מעכה בת־אבישלום"
    },
    {
      "number": 11,
      "hebrew": "ויעש אסא הישר בעיני יהוה כדוד אביו"
    },
    {
      "number": 12,
      "hebrew": "ויעבר הקדשים מן־הארץ ויסר את־כל־הגללים אשר עשו אבתיו"
    },
    {
      "number": 13,
      "hebrew": "וגם את־מעכה אמו ויסרה מגבירה אשר־עשתה מפלצת לאשרה ויכרת אסא את־מפלצתה וישרף בנחל קדרון"
    },
    {
      "number": 14,
      "hebrew": "והבמות לא־סרו רק לבב־אסא היה שלם עם־יהוה כל־ימיו",
      "parsha": "ס"
    },
    {
      "number": 15,
      "hebrew": "ויבא את־קדשי אביו וקדשו [וקדשי] בית יהוה כסף וזהב וכלים"
    },
    {
      "number": 16,
      "hebrew": "ומלחמה היתה בין אסא ובין בעשא מלך־ישראל כל־ימיהם"
    },
    {
      "number": 17,
      "hebrew": "ויעל בעשא מלך־ישראל על־יהודה ויבן את־הרמה לבלתי תת יצא ובא לאסא מלך יהודה"
    },
    {
      "number": 18,
      "hebrew": "ויקח אסא את־כל־הכסף והזהב הנותרים באוצרות בית־יהוה ואת־אוצרות בית מלך [המלך] ויתנם ביד־עבדיו וישלחם המלך אסא אל־בן־הדד בן־טברמן בן־חזיון מלך ארם הישב בדמשק לאמר"
    },
    {
      "number": 19,
      "hebrew": "ברית ביני ובינך בין אבי ובין אביך הנה שלחתי לך שחד כסף וזהב לך הפרה את־בריתך את־בעשא מלך־ישראל ויעלה מעלי"
    },
    {
      "number": 20,
      "hebrew": "וישמע בן־הדד אל־המלך אסא וישלח את־שרי החילים אשר־לו על־ערי ישראל ויך את־עיון ואת־דן ואת אבל בית־מעכה ואת כל־כנרות על כל־ארץ נפתלי"
    },
    {
      "number": 21,
      "hebrew": "ויהי כשמע בעשא ויחדל מבנות את־הרמה וישב בתרצה"
    },
    {
      "number": 22,
      "hebrew": "והמלך אסא השמיע את־כל־יהודה אין נקי וישאו את־אבני הרמה ואת־עציה אשר בנה בעשא ויבן בם המלך אסא את־גבע בנימן ואת־המצפה"
    },
    {
      "number": 23,
      "hebrew": "ויתר כל־דברי־אסא וכל־גבורתו וכל־אשר עשה והערים אשר בנה הלא־המה כתובים על־ספר דברי הימים למלכי יהודה רק לעת זקנתו חלה את־רגליו"
    },
    {
      "number": 24,
      "hebrew": "וישכב אסא עם־אבתיו ויקבר עם־אבתיו בעיר דוד אביו וימלך יהושפט בנו תחתיו",
      "parsha": "פ"
    },
    {
      "number": 25,
      "hebrew": "ונדב בן־ירבעם מלך על־ישראל בשנת שתים לאסא מלך יהודה וימלך על־ישראל שנתים"
    },
    {
      "number": 26,
      "hebrew": "ויעש הרע בעיני יהוה וילך בדרך אביו ובחטאתו אשר החטיא את־ישראל"
    },
    {
      "number": 27,
      "hebrew": "ויקשר עליו בעשא בן־אחיה לבית יששכר ויכהו בעשא בגבתון אשר לפלשתים ונדב וכל־ישראל צרים על־גבתון"
    },
    {
      "number": 28,
      "hebrew": "וימתהו בעשא בשנת שלש לאסא מלך יהודה וימלך תחתיו"
    },
    {
      "number": 29,
      "hebrew": "ויהי כמלכו הכה את־כל־בית ירבעם לא־השאיר כל־נשמה לירבעם עד־השמדו כדבר יהוה אשר דבר ביד־עבדו אחיה השילני"
    },
    {
      "number": 30,
      "hebrew": "על־חטאות ירבעם אשר חטא ואשר החטיא את־ישראל בכעסו אשר הכעיס את־יהוה אלהי ישראל"
    },
    {
      "number": 31,
      "hebrew": "ויתר דברי נדב וכל־אשר עשה הלא־הם כתובים על־ספר דברי הימים למלכי ישראל"
    },
    {
      "number": 32,
      "hebrew": "ומלחמה היתה בין אסא ובין בעשא מלך־ישראל כל־ימיהם",
      "parsha": "פ"
    },
    {
      "number": 33,
      "hebrew": "בשנת שלש לאסא מלך יהודה מלך בעשא בן־אחיה על־כל־ישראל בתרצה עשרים וארבע שנה"
    },
    {
      "number": 34,
      "hebrew": "ויעש הרע בעיני יהוה וילך בדרך ירבעם ובחטאתו אשר החטיא את־ישראל",
      "parsha": "ס"
    }
  ]
}