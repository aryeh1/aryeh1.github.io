{
  "book": "I Kings",
  "bookHebrew": "מלכים א",
  "chapter": 5,
  "verses": [
    {
      "number": 1,
      "hebrew": "ושלמה היה מושל בכל־הממלכות מן־הנהר ארץ פלשתים ועד גבול מצרים מגשים מנחה ועבדים את־שלמה כל־ימי חייו",
      "parsha": "פ"
    },
    {
      "number": 2,
      "hebrew": "ויהי לחם־שלמה ליום אחד שלשים כר סלת וששים כר קמח"
    },
    {
      "number": 3,
      "hebrew": "עשרה בקר בראים ועשרים בקר רעי ומאה צאן לבד מאיל וצבי ויחמור וברברים אבוסים"
    },
    {
      "number": 4,
      "hebrew": "כי־הוא רדה בכל־עבר הנהר מתפסח ועד־עזה בכל־מלכי עבר הנהר ושלום היה לו מכל־עבריו מסביב"
    },
    {
      "number": 5,
      "hebrew": "וישב יהודה וישראל לבטח איש תחת גפנו ותחת תאנתו מדן ועד־באר שבע כל ימי שלמה",
      "parsha": "ס"
    },
    {
      "number": 6,
      "hebrew": "ויהי לשלמה ארבעים אלף ארות סוסים למרכבו ושנים־עשר אלף פרשים"
    },
    {
      "number": 7,
      "hebrew": "וכלכלו הנצבים האלה את־המלך שלמה ואת כל־הקרב אל־שלחן המלך־שלמה איש חדשו לא יעדרו דבר"
    },
    {
      "number": 8,
      "hebrew": "והשערים והתבן לסוסים ולרכש יבאו אל־המקום אשר יהיה־שם איש כמשפטו",
      "parsha": "ס"
    },
    {
      "number": 9,
      "hebrew": "ויתן אלהים חכמה לשלמה ותבונה הרבה מאד ורחב לב כחול אשר על־שפת הים"
    },
    {
      "number": 10,
      "hebrew": "ותרב חכמת שלמה מחכמת כל־בני־קדם ומכל חכמת מצרים"
    },
    {
      "number": 11,
      "hebrew": "ויחכם מכל־האדם מאיתן האזרחי והימן וכלכל ודרדע בני מחול ויהי־שמו בכל־הגוים סביב"
    },
    {
      "number": 12,
      "hebrew": "וידבר שלשת אלפים משל ויהי שירו חמשה ואלף"
    },
    {
      "number": 13,
      "hebrew": "וידבר על־העצים מן־הארז אשר בלבנון ועד האזוב אשר יצא בקיר וידבר על־הבהמה ועל־העוף ועל־הרמש ועל־הדגים"
    },
    {
      "number": 14,
      "hebrew": "ויבאו מכל־העמים לשמע את חכמת שלמה מאת כל־מלכי הארץ אשר שמעו את־חכמתו",
      "parsha": "ס"
    },
    {
      "number": 15,
      "hebrew": "וישלח חירם מלך־צור את־עבדיו אל־שלמה כי שמע כי אתו משחו למלך תחת אביהו כי אהב היה חירם לדוד כל־הימים",
      "parsha": "ס"
    },
    {
      "number": 16,
      "hebrew": "וישלח שלמה אל־חירם לאמר"
    },
    {
      "number": 17,
      "hebrew": "אתה ידעת את־דוד אבי כי לא יכל לבנות בית לשם יהוה אלהיו מפני המלחמה אשר סבבהו עד תת־יהוה אתם תחת כפות רגלו [רגלי]"
    },
    {
      "number": 18,
      "hebrew": "ועתה הניח יהוה אלהי לי מסביב אין שטן ואין פגע רע"
    },
    {
      "number": 19,
      "hebrew": "והנני אמר לבנות בית לשם יהוה אלהי כאשר דבר יהוה אל־דוד אבי לאמר בנך אשר אתן תחתיך על־כסאך הוא־יבנה הבית לשמי"
    },
    {
      "number": 20,
      "hebrew": "ועתה צוה ויכרתו־לי ארזים מן־הלבנון ועבדי יהיו עם־עבדיך ושכר עבדיך אתן לך ככל אשר תאמר כי אתה ידעת כי אין בנו איש ידע לכרת־עצים כצדנים"
    },
    {
      "number": 21,
      "hebrew": "ויהי כשמע חירם את־דברי שלמה וישמח מאד ויאמר ברוך יהוה היום אשר נתן לדוד בן חכם על־העם הרב הזה"
    },
    {
      "number": 22,
      "hebrew": "וישלח חירם אל־שלמה לאמר שמעתי את אשר־שלחת אלי אני אעשה את־כל־חפצך בעצי ארזים ובעצי ברושים"
    },
    {
      "number": 23,
      "hebrew": "עבדי ירדו מן־הלבנון ימה ואני אשימם דברות בים עד־המקום אשר־תשלח אלי ונפצתים שם ואתה תשא ואתה תעשה את־חפצי לתת לחם ביתי"
    },
    {
      "number": 24,
      "hebrew": "ויהי חירום נתן לשלמה עצי ארזים ועצי ברושים כל־חפצו"
    },
    {
      "number": 25,
      "hebrew": "ושלמה נתן לחירם עשרים אלף כר חטים מכלת לביתו ועשרים כר שמן כתית כה־יתן שלמה לחירם שנה בשנה",
      "parsha": "פ"
    },
    {
      "number": 26,
      "hebrew": "ויהוה נתן חכמה לשלמה כאשר דבר־לו ויהי שלם בין חירם ובין שלמה ויכרתו ברית שניהם"
    },
    {
      "number": 27,
      "hebrew": "ויעל המלך שלמה מס מכל־ישראל ויהי המס שלשים אלף איש"
    },
    {
      "number": 28,
      "hebrew": "וישלחם לבנונה עשרת אלפים בחדש חליפות חדש יהיו בלבנון שנים חדשים בביתו ואדנירם על־המס",
      "parsha": "ס"
    },
    {
      "number": 29,
      "hebrew": "ויהי לשלמה שבעים אלף נשא סבל ושמנים אלף חצב בהר"
    },
    {
      "number": 30,
      "hebrew": "לבד משרי הנצבים לשלמה אשר על־המלאכה שלשת אלפים ושלש מאות הרדים בעם העשים במלאכה",
      "parsha": "ס"
    },
    {
      "number": 31,
      "hebrew": "ויצו המלך ויסעו אבנים גדלות אבנים יקרות ליסד הבית אבני גזית"
    },
    {
      "number": 32,
      "hebrew": "ויפסלו בני שלמה ובני חירום והגבלים ויכינו העצים והאבנים לבנות הבית",
      "parsha": "פ"
    }
  ]
}