{
  "book": "I Kings",
  "bookHebrew": "מלכים א",
  "chapter": 20,
  "verses": [
    {
      "number": 1,
      "hebrew": "ובן־הדד מלך־ארם קבץ את־כל־חילו ושלשים ושנים מלך אתו וסוס ורכב ויעל ויצר על־שמרון וילחם בה"
    },
    {
      "number": 2,
      "hebrew": "וישלח מלאכים אל־אחאב מלך־ישראל העירה"
    },
    {
      "number": 3,
      "hebrew": "ויאמר לו כה אמר בן־הדד כספך וזהבך לי־הוא ונשיך ובניך הטובים לי־הם"
    },
    {
      "number": 4,
      "hebrew": "ויען מלך־ישראל ויאמר כדברך אדני המלך לך אני וכל־אשר־לי"
    },
    {
      "number": 5,
      "hebrew": "וישבו המלאכים ויאמרו כה־אמר בן־הדד לאמר כי־שלחתי אליך לאמר כספך וזהבך ונשיך ובניך לי תתן"
    },
    {
      "number": 6,
      "hebrew": "כי אם־כעת מחר אשלח את־עבדי אליך וחפשו את־ביתך ואת בתי עבדיך והיה כל־מחמד עיניך ישימו בידם ולקחו"
    },
    {
      "number": 7,
      "hebrew": "ויקרא מלך־ישראל לכל־זקני הארץ ויאמר דעו־נא וראו כי רעה זה מבקש כי־שלח אלי לנשי ולבני ולכספי ולזהבי ולא מנעתי ממנו"
    },
    {
      "number": 8,
      "hebrew": "ויאמרו אליו כל־הזקנים וכל־העם אל־תשמע ולוא תאבה"
    },
    {
      "number": 9,
      "hebrew": "ויאמר למלאכי בן־הדד אמרו לאדני המלך כל אשר־שלחת אל־עבדך בראשנה אעשה והדבר הזה לא אוכל לעשות וילכו המלאכים וישבהו דבר"
    },
    {
      "number": 10,
      "hebrew": "וישלח אליו בן־הדד ויאמר כה־יעשון לי אלהים וכה יוספו אם־ישפק עפר שמרון לשעלים לכל־העם אשר ברגלי"
    },
    {
      "number": 11,
      "hebrew": "ויען מלך־ישראל ויאמר דברו אל־יתהלל חגר כמפתח"
    },
    {
      "number": 12,
      "hebrew": "ויהי כשמע את־הדבר הזה והוא שתה הוא והמלכים בסכות ויאמר אל־עבדיו שימו וישימו על־העיר"
    },
    {
      "number": 13,
      "hebrew": "והנה נביא אחד נגש אל־אחאב מלך־ישראל ויאמר כה אמר יהוה הראית את כל־ההמון הגדול הזה הנני נתנו בידך היום וידעת כי־אני יהוה"
    },
    {
      "number": 14,
      "hebrew": "ויאמר אחאב במי ויאמר כה־אמר יהוה בנערי שרי המדינות ויאמר מי־יאסר המלחמה ויאמר אתה"
    },
    {
      "number": 15,
      "hebrew": "ויפקד את־נערי שרי המדינות ויהיו מאתים שנים ושלשים ואחריהם פקד את־כל־העם כל־בני ישראל שבעת אלפים"
    },
    {
      "number": 16,
      "hebrew": "ויצאו בצהרים ובן־הדד שתה שכור בסכות הוא והמלכים שלשים־ושנים מלך עזר אתו"
    },
    {
      "number": 17,
      "hebrew": "ויצאו נערי שרי המדינות בראשנה וישלח בן־הדד ויגידו לו לאמר אנשים יצאו משמרון"
    },
    {
      "number": 18,
      "hebrew": "ויאמר אם־לשלום יצאו תפשום חיים ואם למלחמה יצאו חיים תפשום"
    },
    {
      "number": 19,
      "hebrew": "ואלה יצאו מן־העיר נערי שרי המדינות והחיל אשר אחריהם"
    },
    {
      "number": 20,
      "hebrew": "ויכו איש אישו וינסו ארם וירדפם ישראל וימלט בן־הדד מלך ארם על־סוס ופרשים"
    },
    {
      "number": 21,
      "hebrew": "ויצא מלך ישראל ויך את־הסוס ואת־הרכב והכה בארם מכה גדולה"
    },
    {
      "number": 22,
      "hebrew": "ויגש הנביא אל־מלך ישראל ויאמר לו לך התחזק ודע וראה את אשר־תעשה כי לתשובת השנה מלך ארם עלה עליך",
      "parsha": "פ"
    },
    {
      "number": 23,
      "hebrew": "ועבדי מלך־ארם אמרו אליו אלהי הרים אלהיהם על־כן חזקו ממנו ואולם נלחם אתם במישור אם־לא נחזק מהם"
    },
    {
      "number": 24,
      "hebrew": "ואת־הדבר הזה עשה הסר המלכים איש ממקמו ושים פחות תחתיהם"
    },
    {
      "number": 25,
      "hebrew": "ואתה תמנה־לך חיל כחיל הנפל מאותך וסוס כסוס ורכב כרכב ונלחמה אותם במישור אם־לא נחזק מהם וישמע לקלם ויעש כן",
      "parsha": "פ"
    },
    {
      "number": 26,
      "hebrew": "ויהי לתשובת השנה ויפקד בן־הדד את־ארם ויעל אפקה למלחמה עם־ישראל"
    },
    {
      "number": 27,
      "hebrew": "ובני ישראל התפקדו וכלכלו וילכו לקראתם ויחנו בני־ישראל נגדם כשני חשפי עזים וארם מלאו את־הארץ"
    },
    {
      "number": 28,
      "hebrew": "ויגש איש האלהים ויאמר אל־מלך ישראל ויאמר כה־אמר יהוה יען אשר אמרו ארם אלהי הרים יהוה ולא־אלהי עמקים הוא ונתתי את־כל־ההמון הגדול הזה בידך וידעתם כי־אני יהוה"
    },
    {
      "number": 29,
      "hebrew": "ויחנו אלה נכח אלה שבעת ימים ויהי ביום השביעי ותקרב המלחמה ויכו בני־ישראל את־ארם מאה־אלף רגלי ביום אחד"
    },
    {
      "number": 30,
      "hebrew": "וינסו הנותרים אפקה אל־העיר ותפל החומה על־עשרים ושבעה אלף איש הנותרים ובן־הדד נס ויבא אל־העיר חדר בחדר"
    },
    {
      "number": 31,
      "hebrew": "ויאמרו אליו עבדיו הנה־נא שמענו כי מלכי בית ישראל כי־מלכי חסד הם נשימה נא שקים במתנינו וחבלים בראשנו ונצא אל־מלך ישראל אולי יחיה את־נפשך"
    },
    {
      "number": 32,
      "hebrew": "ויחגרו שקים במתניהם וחבלים בראשיהם ויבאו אל־מלך ישראל ויאמרו עבדך בן־הדד אמר תחי־נא נפשי ויאמר העודנו חי אחי הוא"
    },
    {
      "number": 33,
      "hebrew": "והאנשים ינחשו וימהרו ויחלטו הממנו ויאמרו אחיך בן־הדד ויאמר באו קחהו ויצא אליו בן־הדד ויעלהו על־המרכבה"
    },
    {
      "number": 34,
      "hebrew": "ויאמר אליו הערים אשר־לקח־אבי מאת אביך אשיב וחוצות תשים לך בדמשק כאשר־שם אבי בשמרון ואני בברית אשלחך ויכרת־לו ברית וישלחהו",
      "parsha": "ס"
    },
    {
      "number": 35,
      "hebrew": "ואיש אחד מבני הנביאים אמר אל־רעהו בדבר יהוה הכיני נא וימאן האיש להכתו"
    },
    {
      "number": 36,
      "hebrew": "ויאמר לו יען אשר לא־שמעת בקול יהוה הנך הולך מאתי והכך האריה וילך מאצלו וימצאהו האריה ויכהו"
    },
    {
      "number": 37,
      "hebrew": "וימצא איש אחר ויאמר הכיני נא ויכהו האיש הכה ופצע"
    },
    {
      "number": 38,
      "hebrew": "וילך הנביא ויעמד למלך על־הדרך ויתחפש באפר על־עיניו"
    },
    {
      "number": 39,
      "hebrew": "ויהי המלך עבר והוא צעק אל־המלך ויאמר עבדך יצא בקרב־המלחמה והנה־איש סר ויבא אלי איש ויאמר שמר את־האיש הזה אם־הפקד יפקד והיתה נפשך תחת נפשו או ככר־כסף תשקול"
    },
    {
      "number": 40,
      "hebrew": "ויהי עבדך עשה הנה והנה והוא איננו ויאמר אליו מלך־ישראל כן משפטך אתה חרצת"
    },
    {
      "number": 41,
      "hebrew": "וימהר ויסר את־האפר מעל [מעלי] עיניו ויכר אתו מלך ישראל כי מהנבאים הוא"
    },
    {
      "number": 42,
      "hebrew": "ויאמר אליו כה אמר יהוה יען שלחת את־איש־חרמי מיד והיתה נפשך תחת נפשו ועמך תחת עמו"
    },
    {
      "number": 43,
      "hebrew": "וילך מלך־ישראל על־ביתו סר וזעף ויבא שמרונה",
      "parsha": "פ"
    }
  ]
}