{
  "book": "I Kings",
  "bookHebrew": "מלכים א",
  "chapter": 11,
  "verses": [
    {
      "number": 1,
      "hebrew": "והמלך שלמה אהב נשים נכריות רבות ואת־בת־פרעה מואביות עמניות אדמית צדנית חתית"
    },
    {
      "number": 2,
      "hebrew": "מן־הגוים אשר אמר־יהוה אל־בני ישראל לא־תבאו בהם והם לא־יבאו בכם אכן יטו את־לבבכם אחרי אלהיהם בהם דבק שלמה לאהבה"
    },
    {
      "number": 3,
      "hebrew": "ויהי־לו נשים שרות שבע מאות ופלגשים שלש מאות ויטו נשיו את־לבו"
    },
    {
      "number": 4,
      "hebrew": "ויהי לעת זקנת שלמה נשיו הטו את־לבבו אחרי אלהים אחרים ולא־היה לבבו שלם עם־יהוה אלהיו כלבב דויד אביו"
    },
    {
      "number": 5,
      "hebrew": "וילך שלמה אחרי עשתרת אלהי צדנים ואחרי מלכם שקץ עמנים"
    },
    {
      "number": 6,
      "hebrew": "ויעש שלמה הרע בעיני יהוה ולא מלא אחרי יהוה כדוד אביו",
      "parsha": "ס"
    },
    {
      "number": 7,
      "hebrew": "אז יבנה שלמה במה לכמוש שקץ מואב בהר אשר על־פני ירושלם ולמלך שקץ בני עמון"
    },
    {
      "number": 8,
      "hebrew": "וכן עשה לכל־נשיו הנכריות מקטירות ומזבחות לאלהיהן"
    },
    {
      "number": 9,
      "hebrew": "ויתאנף יהוה בשלמה כי־נטה לבבו מעם יהוה אלהי ישראל הנראה אליו פעמים"
    },
    {
      "number": 10,
      "hebrew": "וצוה אליו על־הדבר הזה לבלתי־לכת אחרי אלהים אחרים ולא שמר את אשר־צוה יהוה",
      "parsha": "פ"
    },
    {
      "number": 11,
      "hebrew": "ויאמר יהוה לשלמה יען אשר היתה־זאת עמך ולא שמרת בריתי וחקתי אשר צויתי עליך קרע אקרע את־הממלכה מעליך ונתתיה לעבדך"
    },
    {
      "number": 12,
      "hebrew": "אך־בימיך לא אעשנה למען דוד אביך מיד בנך אקרענה"
    },
    {
      "number": 13,
      "hebrew": "רק את־כל־הממלכה לא אקרע שבט אחד אתן לבנך למען דוד עבדי ולמען ירושלם אשר בחרתי",
      "parsha": "ס"
    },
    {
      "number": 14,
      "hebrew": "ויקם יהוה שטן לשלמה את הדד האדמי מזרע המלך הוא באדום"
    },
    {
      "number": 15,
      "hebrew": "ויהי בהיות דוד את־אדום בעלות יואב שר הצבא לקבר את־החללים ויך כל־זכר באדום"
    },
    {
      "number": 16,
      "hebrew": "כי ששת חדשים ישב־שם יואב וכל־ישראל עד־הכרית כל־זכר באדום"
    },
    {
      "number": 17,
      "hebrew": "ויברח אדד הוא ואנשים אדמיים מעבדי אביו אתו לבוא מצרים והדד נער קטן"
    },
    {
      "number": 18,
      "hebrew": "ויקמו ממדין ויבאו פארן ויקחו אנשים עמם מפארן ויבאו מצרים אל־פרעה מלך־מצרים ויתן־לו בית ולחם אמר לו וארץ נתן לו"
    },
    {
      "number": 19,
      "hebrew": "וימצא הדד חן בעיני פרעה מאד ויתן־לו אשה את־אחות אשתו אחות תחפניס הגבירה"
    },
    {
      "number": 20,
      "hebrew": "ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה"
    },
    {
      "number": 21,
      "hebrew": "והדד שמע במצרים כי־שכב דוד עם־אבתיו וכי־מת יואב שר־הצבא ויאמר הדד אל־פרעה שלחני ואלך אל־ארצי"
    },
    {
      "number": 22,
      "hebrew": "ויאמר לו פרעה כי מה־אתה חסר עמי והנך מבקש ללכת אל־ארצך ויאמר לא כי שלח תשלחני"
    },
    {
      "number": 23,
      "hebrew": "ויקם אלהים לו שטן את־רזון בן־אלידע אשר ברח מאת הדדעזר מלך־צובה אדניו"
    },
    {
      "number": 24,
      "hebrew": "ויקבץ עליו אנשים ויהי שר־גדוד בהרג דוד אתם וילכו דמשק וישבו בה וימלכו בדמשק"
    },
    {
      "number": 25,
      "hebrew": "ויהי שטן לישראל כל־ימי שלמה ואת־הרעה אשר הדד ויקץ בישראל וימלך על־ארם",
      "parsha": "פ"
    },
    {
      "number": 26,
      "hebrew": "וירבעם בן־נבט אפרתי מן־הצרדה ושם אמו צרועה אשה אלמנה עבד לשלמה וירם יד במלך"
    },
    {
      "number": 27,
      "hebrew": "וזה הדבר אשר־הרים יד במלך שלמה בנה את־המלוא סגר את־פרץ עיר דוד אביו"
    },
    {
      "number": 28,
      "hebrew": "והאיש ירבעם גבור חיל וירא שלמה את־הנער כי־עשה מלאכה הוא ויפקד אתו לכל־סבל בית יוסף",
      "parsha": "ס"
    },
    {
      "number": 29,
      "hebrew": "ויהי בעת ההיא וירבעם יצא מירושלם וימצא אתו אחיה השילני הנביא בדרך והוא מתכסה בשלמה חדשה ושניהם לבדם בשדה"
    },
    {
      "number": 30,
      "hebrew": "ויתפש אחיה בשלמה החדשה אשר עליו ויקרעה שנים עשר קרעים"
    },
    {
      "number": 31,
      "hebrew": "ויאמר לירבעם קח־לך עשרה קרעים כי כה אמר יהוה אלהי ישראל הנני קרע את־הממלכה מיד שלמה ונתתי לך את עשרה השבטים"
    },
    {
      "number": 32,
      "hebrew": "והשבט האחד יהיה־לו למען עבדי דוד ולמען ירושלם העיר אשר בחרתי בה מכל שבטי ישראל"
    },
    {
      "number": 33,
      "hebrew": "יען אשר עזבוני וישתחוו לעשתרת אלהי צדנין לכמוש אלהי מואב ולמלכם אלהי בני־עמון ולא־הלכו בדרכי לעשות הישר בעיני וחקתי ומשפטי כדוד אביו"
    },
    {
      "number": 34,
      "hebrew": "ולא־אקח את־כל־הממלכה מידו כי נשיא אשתנו כל ימי חייו למען דוד עבדי אשר בחרתי אתו אשר שמר מצותי וחקתי"
    },
    {
      "number": 35,
      "hebrew": "ולקחתי המלוכה מיד בנו ונתתיה לך את עשרת השבטים"
    },
    {
      "number": 36,
      "hebrew": "ולבנו אתן שבט־אחד למען היות־ניר לדויד־עבדי כל־הימים לפני בירושלם העיר אשר בחרתי לי לשום שמי שם"
    },
    {
      "number": 37,
      "hebrew": "ואתך אקח ומלכת בכל אשר־תאוה נפשך והיית מלך על־ישראל"
    },
    {
      "number": 38,
      "hebrew": "והיה אם־תשמע את־כל־אשר אצוך והלכת בדרכי ועשית הישר בעיני לשמור חקותי ומצותי כאשר עשה דוד עבדי והייתי עמך ובניתי לך בית־נאמן כאשר בניתי לדוד ונתתי לך את־ישראל"
    },
    {
      "number": 39,
      "hebrew": "ואענה את־זרע דוד למען זאת אך לא כל־הימים",
      "parsha": "ס"
    },
    {
      "number": 40,
      "hebrew": "ויבקש שלמה להמית את־ירבעם ויקם ירבעם ויברח מצרים אל־שישק מלך־מצרים ויהי במצרים עד־מות שלמה",
      "parsha": "ס"
    },
    {
      "number": 41,
      "hebrew": "ויתר דברי שלמה וכל־אשר עשה וחכמתו הלוא־הם כתבים על־ספר דברי שלמה"
    },
    {
      "number": 42,
      "hebrew": "והימים אשר מלך שלמה בירושלם על־כל־ישראל ארבעים שנה"
    },
    {
      "number": 43,
      "hebrew": "וישכב שלמה עם־אבתיו ויקבר בעיר דוד אביו וימלך רחבעם בנו תחתיו",
      "parsha": "ס"
    }
  ]
}