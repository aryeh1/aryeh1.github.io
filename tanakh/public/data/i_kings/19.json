{
  "book": "I Kings",
  "bookHebrew": "מלכים א",
  "chapter": 19,
  "verses": [
    {
      "number": 1,
      "hebrew": "ויגד אחאב לאיזבל את כל־אשר עשה אליהו ואת כל־אשר הרג את־כל־הנביאים בחרב"
    },
    {
      "number": 2,
      "hebrew": "ותשלח איזבל מלאך אל־אליהו לאמר כה־יעשון אלהים וכה יוספון כי־כעת מחר אשים את־נפשך כנפש אחד מהם"
    },
    {
      "number": 3,
      "hebrew": "וירא ויקם וילך אל־נפשו ויבא באר שבע אשר ליהודה וינח את־נערו שם"
    },
    {
      "number": 4,
      "hebrew": "והוא־הלך במדבר דרך יום ויבא וישב תחת רתם אחת [אחד] וישאל את־נפשו למות ויאמר רב עתה יהוה קח נפשי כי־לא־טוב אנכי מאבתי"
    },
    {
      "number": 5,
      "hebrew": "וישכב ויישן תחת רתם אחד והנה־זה מלאך נגע בו ויאמר לו קום אכול"
    },
    {
      "number": 6,
      "hebrew": "ויבט והנה מראשתיו עגת רצפים וצפחת מים ויאכל וישת וישב וישכב"
    },
    {
      "number": 7,
      "hebrew": "וישב מלאך יהוה שנית ויגע־בו ויאמר קום אכל כי רב ממך הדרך"
    },
    {
      "number": 8,
      "hebrew": "ויקם ויאכל וישתה וילך בכח האכילה ההיא ארבעים יום וארבעים לילה עד הר האלהים חרב"
    },
    {
      "number": 9,
      "hebrew": "ויבא־שם אל־המערה וילן שם והנה דבר־יהוה אליו ויאמר לו מה־לך פה אליהו"
    },
    {
      "number": 10,
      "hebrew": "ויאמר קנא קנאתי ליהוה אלהי צבאות כי־עזבו בריתך בני ישראל את־מזבחתיך הרסו ואת־נביאיך הרגו בחרב ואותר אני לבדי ויבקשו את־נפשי לקחתה"
    },
    {
      "number": 11,
      "hebrew": "ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשבר סלעים לפני יהוה לא ברוח יהוה ואחר הרוח רעש לא ברעש יהוה"
    },
    {
      "number": 12,
      "hebrew": "ואחר הרעש אש לא באש יהוה ואחר האש קול דממה דקה"
    },
    {
      "number": 13,
      "hebrew": "ויהי כשמע אליהו וילט פניו באדרתו ויצא ויעמד פתח המערה והנה אליו קול ויאמר מה־לך פה אליהו"
    },
    {
      "number": 14,
      "hebrew": "ויאמר קנא קנאתי ליהוה אלהי צבאות כי־עזבו בריתך בני ישראל את־מזבחתיך הרסו ואת־נביאיך הרגו בחרב ואותר אני לבדי ויבקשו את־נפשי לקחתה"
    },
    {
      "number": 15,
      "hebrew": "ויאמר יהוה אליו לך שוב לדרכך מדברה דמשק ובאת ומשחת את־חזאל למלך על־ארם"
    },
    {
      "number": 16,
      "hebrew": "ואת יהוא בן־נמשי תמשח למלך על־ישראל ואת־אלישע בן־שפט מאבל מחולה תמשח לנביא תחתיך"
    },
    {
      "number": 17,
      "hebrew": "והיה הנמלט מחרב חזאל ימית יהוא והנמלט מחרב יהוא ימית אלישע"
    },
    {
      "number": 18,
      "hebrew": "והשארתי בישראל שבעת אלפים כל־הברכים אשר לא־כרעו לבעל וכל־הפה אשר לא־נשק לו"
    },
    {
      "number": 19,
      "hebrew": "וילך משם וימצא את־אלישע בן־שפט והוא חרש שנים־עשר צמדים לפניו והוא בשנים העשר ויעבר אליהו אליו וישלך אדרתו אליו"
    },
    {
      "number": 20,
      "hebrew": "ויעזב את־הבקר וירץ אחרי אליהו ויאמר אשקה־נא לאבי ולאמי ואלכה אחריך ויאמר לו לך שוב כי מה־עשיתי לך"
    },
    {
      "number": 21,
      "hebrew": "וישב מאחריו ויקח את־צמד הבקר ויזבחהו ובכלי הבקר בשלם הבשר ויתן לעם ויאכלו ויקם וילך אחרי אליהו וישרתהו"
    }
  ]
}