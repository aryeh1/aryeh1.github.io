{
  "book": "I Kings",
  "bookHebrew": "מלכים א",
  "chapter": 16,
  "verses": [
    {
      "number": 1,
      "hebrew": "ויהי דבר־יהוה אל־יהוא בן־חנני על־בעשא לאמר"
    },
    {
      "number": 2,
      "hebrew": "יען אשר הרימתיך מן־העפר ואתנך נגיד על עמי ישראל ותלך בדרך ירבעם ותחטא את־עמי ישראל להכעיסני בחטאתם"
    },
    {
      "number": 3,
      "hebrew": "הנני מבעיר אחרי בעשא ואחרי ביתו ונתתי את־ביתך כבית ירבעם בן־נבט"
    },
    {
      "number": 4,
      "hebrew": "המת לבעשא בעיר יאכלו הכלבים והמת לו בשדה יאכלו עוף השמים"
    },
    {
      "number": 5,
      "hebrew": "ויתר דברי בעשא ואשר עשה וגבורתו הלא־הם כתובים על־ספר דברי הימים למלכי ישראל"
    },
    {
      "number": 6,
      "hebrew": "וישכב בעשא עם־אבתיו ויקבר בתרצה וימלך אלה בנו תחתיו"
    },
    {
      "number": 7,
      "hebrew": "וגם ביד־יהוא בן־חנני הנביא דבר־יהוה היה אל־בעשא ואל־ביתו ועל כל־הרעה אשר־עשה בעיני יהוה להכעיסו במעשה ידיו להיות כבית ירבעם ועל אשר־הכה אתו",
      "parsha": "פ"
    },
    {
      "number": 8,
      "hebrew": "בשנת עשרים ושש שנה לאסא מלך יהודה מלך אלה בן־בעשא על־ישראל בתרצה שנתים"
    },
    {
      "number": 9,
      "hebrew": "ויקשר עליו עבדו זמרי שר מחצית הרכב והוא בתרצה שתה שכור בית ארצא אשר על־הבית בתרצה"
    },
    {
      "number": 10,
      "hebrew": "ויבא זמרי ויכהו וימיתהו בשנת עשרים ושבע לאסא מלך יהודה וימלך תחתיו"
    },
    {
      "number": 11,
      "hebrew": "ויהי במלכו כשבתו על־כסאו הכה את־כל־בית בעשא לא־השאיר לו משתין בקיר וגאליו ורעהו"
    },
    {
      "number": 12,
      "hebrew": "וישמד זמרי את כל־בית בעשא כדבר יהוה אשר דבר אל־בעשא ביד יהוא הנביא"
    },
    {
      "number": 13,
      "hebrew": "אל כל־חטאות בעשא וחטאות אלה בנו אשר חטאו ואשר החטיאו את־ישראל להכעיס את־יהוה אלהי ישראל בהבליהם"
    },
    {
      "number": 14,
      "hebrew": "ויתר דברי אלה וכל־אשר עשה הלוא־הם כתובים על־ספר דברי הימים למלכי ישראל",
      "parsha": "פ"
    },
    {
      "number": 15,
      "hebrew": "בשנת עשרים ושבע שנה לאסא מלך יהודה מלך זמרי שבעת ימים בתרצה והעם חנים על־גבתון אשר לפלשתים"
    },
    {
      "number": 16,
      "hebrew": "וישמע העם החנים לאמר קשר זמרי וגם הכה את־המלך וימלכו כל־ישראל את־עמרי שר־צבא על־ישראל ביום ההוא במחנה"
    },
    {
      "number": 17,
      "hebrew": "ויעלה עמרי וכל־ישראל עמו מגבתון ויצרו על־תרצה"
    },
    {
      "number": 18,
      "hebrew": "ויהי כראות זמרי כי־נלכדה העיר ויבא אל־ארמון בית־המלך וישרף עליו את־בית־מלך באש וימת"
    },
    {
      "number": 19,
      "hebrew": "על־חטאתו [חטאתיו] אשר חטא לעשות הרע בעיני יהוה ללכת בדרך ירבעם ובחטאתו אשר עשה להחטיא את־ישראל"
    },
    {
      "number": 20,
      "hebrew": "ויתר דברי זמרי וקשרו אשר קשר הלא־הם כתובים על־ספר דברי הימים למלכי ישראל",
      "parsha": "פ"
    },
    {
      "number": 21,
      "hebrew": "אז יחלק העם ישראל לחצי חצי העם היה אחרי תבני בן־גינת להמליכו והחצי אחרי עמרי"
    },
    {
      "number": 22,
      "hebrew": "ויחזק העם אשר אחרי עמרי את־העם אשר אחרי תבני בן־גינת וימת תבני וימלך עמרי",
      "parsha": "פ"
    },
    {
      "number": 23,
      "hebrew": "בשנת שלשים ואחת שנה לאסא מלך יהודה מלך עמרי על־ישראל שתים עשרה שנה בתרצה מלך שש־שנים"
    },
    {
      "number": 24,
      "hebrew": "ויקן את־ההר שמרון מאת שמר בככרים כסף ויבן את־ההר ויקרא את־שם העיר אשר בנה על שם־שמר אדני ההר שמרון"
    },
    {
      "number": 25,
      "hebrew": "ויעשה עמרי הרע בעיני יהוה וירע מכל אשר לפניו"
    },
    {
      "number": 26,
      "hebrew": "וילך בכל־דרך ירבעם בן־נבט ובחטאתיו [ובחטאתו] אשר החטיא את־ישראל להכעיס את־יהוה אלהי ישראל בהבליהם"
    },
    {
      "number": 27,
      "hebrew": "ויתר דברי עמרי אשר עשה וגבורתו אשר עשה הלא־הם כתובים על־ספר דברי הימים למלכי ישראל"
    },
    {
      "number": 28,
      "hebrew": "וישכב עמרי עם־אבתיו ויקבר בשמרון וימלך אחאב בנו תחתיו",
      "parsha": "פ"
    },
    {
      "number": 29,
      "hebrew": "ואחאב בן־עמרי מלך על־ישראל בשנת שלשים ושמנה שנה לאסא מלך יהודה וימלך אחאב בן־עמרי על־ישראל בשמרון עשרים ושתים שנה"
    },
    {
      "number": 30,
      "hebrew": "ויעש אחאב בן־עמרי הרע בעיני יהוה מכל אשר לפניו"
    },
    {
      "number": 31,
      "hebrew": "ויהי הנקל לכתו בחטאות ירבעם בן־נבט ויקח אשה את־איזבל בת־אתבעל מלך צידנים וילך ויעבד את־הבעל וישתחו לו"
    },
    {
      "number": 32,
      "hebrew": "ויקם מזבח לבעל בית הבעל אשר בנה בשמרון"
    },
    {
      "number": 33,
      "hebrew": "ויעש אחאב את־האשרה ויוסף אחאב לעשות להכעיס את־יהוה אלהי ישראל מכל מלכי ישראל אשר היו לפניו"
    },
    {
      "number": 34,
      "hebrew": "בימיו בנה חיאל בית האלי את־יריחה באבירם בכרו יסדה ובשגיב [ובשגוב] צעירו הציב דלתיה כדבר יהוה אשר דבר ביד יהושע בן־נון",
      "parsha": "ס"
    }
  ]
}