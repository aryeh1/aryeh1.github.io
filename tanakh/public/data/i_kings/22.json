{
  "book": "I Kings",
  "bookHebrew": "מלכים א",
  "chapter": 22,
  "verses": [
    {
      "number": 1,
      "hebrew": "וישבו שלש שנים אין מלחמה בין ארם ובין ישראל",
      "parsha": "פ"
    },
    {
      "number": 2,
      "hebrew": "ויהי בשנה השלישית וירד יהושפט מלך־יהודה אל־מלך ישראל"
    },
    {
      "number": 3,
      "hebrew": "ויאמר מלך־ישראל אל־עבדיו הידעתם כי־לנו רמת גלעד ואנחנו מחשים מקחת אתה מיד מלך ארם"
    },
    {
      "number": 4,
      "hebrew": "ויאמר אל־יהושפט התלך אתי למלחמה רמת גלעד ויאמר יהושפט אל־מלך ישראל כמוני כמוך כעמי כעמך כסוסי כסוסיך"
    },
    {
      "number": 5,
      "hebrew": "ויאמר יהושפט אל־מלך ישראל דרש־נא כיום את־דבר יהוה"
    },
    {
      "number": 6,
      "hebrew": "ויקבץ מלך־ישראל את־הנביאים כארבע מאות איש ויאמר אלהם האלך על־רמת גלעד למלחמה אם־אחדל ויאמרו עלה ויתן אדני ביד המלך"
    },
    {
      "number": 7,
      "hebrew": "ויאמר יהושפט האין פה נביא ליהוה עוד ונדרשה מאותו"
    },
    {
      "number": 8,
      "hebrew": "ויאמר מלך־ישראל אל־יהושפט עוד איש־אחד לדרש את־יהוה מאתו ואני שנאתיו כי לא־יתנבא עלי טוב כי אם־רע מיכיהו בן־ימלה ויאמר יהושפט אל־יאמר המלך כן"
    },
    {
      "number": 9,
      "hebrew": "ויקרא מלך ישראל אל־סריס אחד ויאמר מהרה מיכיהו בן־ימלה"
    },
    {
      "number": 10,
      "hebrew": "ומלך ישראל ויהושפט מלך־יהודה ישבים איש על־כסאו מלבשים בגדים בגרן פתח שער שמרון וכל־הנביאים מתנבאים לפניהם"
    },
    {
      "number": 11,
      "hebrew": "ויעש לו צדקיה בן־כנענה קרני ברזל ויאמר כה־אמר יהוה באלה תנגח את־ארם עד־כלתם"
    },
    {
      "number": 12,
      "hebrew": "וכל־הנבאים נבאים כן לאמר עלה רמת גלעד והצלח ונתן יהוה ביד המלך"
    },
    {
      "number": 13,
      "hebrew": "והמלאך אשר־הלך לקרא מיכיהו דבר אליו לאמר הנה־נא דברי הנביאים פה־אחד טוב אל־המלך יהי־נא דבריך [דברך] כדבר אחד מהם ודברת טוב"
    },
    {
      "number": 14,
      "hebrew": "ויאמר מיכיהו חי־יהוה כי את־אשר יאמר יהוה אלי אתו אדבר"
    },
    {
      "number": 15,
      "hebrew": "ויבוא אל־המלך ויאמר המלך אליו מיכיהו הנלך אל־רמת גלעד למלחמה אם־נחדל ויאמר אליו עלה והצלח ונתן יהוה ביד המלך"
    },
    {
      "number": 16,
      "hebrew": "ויאמר אליו המלך עד־כמה פעמים אני משבעך אשר לא־תדבר אלי רק־אמת בשם יהוה"
    },
    {
      "number": 17,
      "hebrew": "ויאמר ראיתי את־כל־ישראל נפצים אל־ההרים כצאן אשר אין־להם רעה ויאמר יהוה לא־אדנים לאלה ישובו איש־לביתו בשלום"
    },
    {
      "number": 18,
      "hebrew": "ויאמר מלך־ישראל אל־יהושפט הלוא אמרתי אליך לוא־יתנבא עלי טוב כי אם־רע",
      "parsha": "ס"
    },
    {
      "number": 19,
      "hebrew": "ויאמר לכן שמע דבר־יהוה ראיתי את־יהוה ישב על־כסאו וכל־צבא השמים עמד עליו מימינו ומשמאלו"
    },
    {
      "number": 20,
      "hebrew": "ויאמר יהוה מי יפתה את־אחאב ויעל ויפל ברמת גלעד ויאמר זה בכה וזה אמר בכה"
    },
    {
      "number": 21,
      "hebrew": "ויצא הרוח ויעמד לפני יהוה ויאמר אני אפתנו ויאמר יהוה אליו במה"
    },
    {
      "number": 22,
      "hebrew": "ויאמר אצא והייתי רוח שקר בפי כל־נביאיו ויאמר תפתה וגם־תוכל צא ועשה־כן"
    },
    {
      "number": 23,
      "hebrew": "ועתה הנה נתן יהוה רוח שקר בפי כל־נביאיך אלה ויהוה דבר עליך רעה"
    },
    {
      "number": 24,
      "hebrew": "ויגש צדקיהו בן־כנענה ויכה את־מיכיהו על־הלחי ויאמר אי־זה עבר רוח־יהוה מאתי לדבר אותך"
    },
    {
      "number": 25,
      "hebrew": "ויאמר מיכיהו הנך ראה ביום ההוא אשר תבא חדר בחדר להחבה"
    },
    {
      "number": 26,
      "hebrew": "ויאמר מלך ישראל קח את־מיכיהו והשיבהו אל־אמן שר־העיר ואל־יואש בן־המלך"
    },
    {
      "number": 27,
      "hebrew": "ואמרת כה אמר המלך שימו את־זה בית הכלא והאכילהו לחם לחץ ומים לחץ עד באי בשלום"
    },
    {
      "number": 28,
      "hebrew": "ויאמר מיכיהו אם־שוב תשוב בשלום לא־דבר יהוה בי ויאמר שמעו עמים כלם"
    },
    {
      "number": 29,
      "hebrew": "ויעל מלך־ישראל ויהושפט מלך־יהודה רמת גלעד"
    },
    {
      "number": 30,
      "hebrew": "ויאמר מלך ישראל אל־יהושפט התחפש ובא במלחמה ואתה לבש בגדיך ויתחפש מלך ישראל ויבוא במלחמה"
    },
    {
      "number": 31,
      "hebrew": "ומלך ארם צוה את־שרי הרכב אשר־לו שלשים ושנים לאמר לא תלחמו את־קטן ואת־גדול כי אם־את־מלך ישראל לבדו"
    },
    {
      "number": 32,
      "hebrew": "ויהי כראות שרי הרכב את־יהושפט והמה אמרו אך מלך־ישראל הוא ויסרו עליו להלחם ויזעק יהושפט"
    },
    {
      "number": 33,
      "hebrew": "ויהי כראות שרי הרכב כי־לא־מלך ישראל הוא וישובו מאחריו"
    },
    {
      "number": 34,
      "hebrew": "ואיש משך בקשת לתמו ויכה את־מלך ישראל בין הדבקים ובין השרין ויאמר לרכבו הפך ידך והוציאני מן־המחנה כי החליתי"
    },
    {
      "number": 35,
      "hebrew": "ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם־המכה אל־חיק הרכב"
    },
    {
      "number": 36,
      "hebrew": "ויעבר הרנה במחנה כבא השמש לאמר איש אל־עירו ואיש אל־ארצו"
    },
    {
      "number": 37,
      "hebrew": "וימת המלך ויבוא שמרון ויקברו את־המלך בשמרון"
    },
    {
      "number": 38,
      "hebrew": "וישטף את־הרכב על ברכת שמרון וילקו הכלבים את־דמו והזנות רחצו כדבר יהוה אשר דבר"
    },
    {
      "number": 39,
      "hebrew": "ויתר דברי אחאב וכל־אשר עשה ובית השן אשר בנה וכל־הערים אשר בנה הלוא־הם כתובים על־ספר דברי הימים למלכי ישראל"
    },
    {
      "number": 40,
      "hebrew": "וישכב אחאב עם־אבתיו וימלך אחזיהו בנו תחתיו",
      "parsha": "פ"
    },
    {
      "number": 41,
      "hebrew": "ויהושפט בן־אסא מלך על־יהודה בשנת ארבע לאחאב מלך ישראל"
    },
    {
      "number": 42,
      "hebrew": "יהושפט בן־שלשים וחמש שנה במלכו ועשרים וחמש שנה מלך בירושלם ושם אמו עזובה בת־שלחי"
    },
    {
      "number": 43,
      "hebrew": "וילך בכל־דרך אסא אביו לא־סר ממנו לעשות הישר בעיני יהוה"
    },
    {
      "number": 44,
      "hebrew": "אך הבמות לא־סרו עוד העם מזבחים ומקטרים בבמות"
    },
    {
      "number": 45,
      "hebrew": "וישלם יהושפט עם־מלך ישראל"
    },
    {
      "number": 46,
      "hebrew": "ויתר דברי יהושפט וגבורתו אשר־עשה ואשר נלחם הלא־הם כתובים על־ספר דברי הימים למלכי יהודה"
    },
    {
      "number": 47,
      "hebrew": "ויתר הקדש אשר נשאר בימי אסא אביו בער מן־הארץ"
    },
    {
      "number": 48,
      "hebrew": "ומלך אין באדום נצב מלך"
    },
    {
      "number": 49,
      "hebrew": "יהושפט עשר [עשה] אניות תרשיש ללכת אופירה לזהב ולא הלך כי־נשברה [נשברו] אניות בעציון גבר"
    },
    {
      "number": 50,
      "hebrew": "אז אמר אחזיהו בן־אחאב אל־יהושפט ילכו עבדי עם־עבדיך באניות ולא אבה יהושפט"
    },
    {
      "number": 51,
      "hebrew": "וישכב יהושפט עם־אבתיו ויקבר עם־אבתיו בעיר דוד אביו וימלך יהורם בנו תחתיו",
      "parsha": "ס"
    },
    {
      "number": 52,
      "hebrew": "אחזיהו בן־אחאב מלך על־ישראל בשמרון בשנת שבע עשרה ליהושפט מלך יהודה וימלך על־ישראל שנתים"
    },
    {
      "number": 53,
      "hebrew": "ויעש הרע בעיני יהוה וילך בדרך אביו ובדרך אמו ובדרך ירבעם בן־נבט אשר החטיא את־ישראל"
    },
    {
      "number": 54,
      "hebrew": "ויעבד את־הבעל וישתחוה לו ויכעס את־יהוה אלהי ישראל ככל אשר־עשה אביו"
    }
  ]
}