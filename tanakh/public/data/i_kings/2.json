{
  "book": "I Kings",
  "bookHebrew": "מלכים א",
  "chapter": 2,
  "verses": [
    {
      "number": 1,
      "hebrew": "ויקרבו ימי־דוד למות ויצו את־שלמה בנו לאמר"
    },
    {
      "number": 2,
      "hebrew": "אנכי הלך בדרך כל־הארץ וחזקת והיית לאיש"
    },
    {
      "number": 3,
      "hebrew": "ושמרת את־משמרת יהוה אלהיך ללכת בדרכיו לשמר חקתיו מצותיו ומשפטיו ועדותיו ככתוב בתורת משה למען תשכיל את כל־אשר תעשה ואת כל־אשר תפנה שם"
    },
    {
      "number": 4,
      "hebrew": "למען יקים יהוה את־דברו אשר דבר עלי לאמר אם־ישמרו בניך את־דרכם ללכת לפני באמת בכל־לבבם ובכל־נפשם לאמר לא־יכרת לך איש מעל כסא ישראל"
    },
    {
      "number": 5,
      "hebrew": "וגם אתה ידעת את אשר־עשה לי יואב בן־צרויה אשר עשה לשני־שרי צבאות ישראל לאבנר בן־נר ולעמשא בן־יתר ויהרגם וישם דמי־מלחמה בשלם ויתן דמי מלחמה בחגרתו אשר במתניו ובנעלו אשר ברגליו"
    },
    {
      "number": 6,
      "hebrew": "ועשית כחכמתך ולא־תורד שיבתו בשלם שאל"
    },
    {
      "number": 7,
      "hebrew": "ולבני ברזלי הגלעדי תעשה־חסד והיו באכלי שלחנך כי־כן קרבו אלי בברחי מפני אבשלום אחיך"
    },
    {
      "number": 8,
      "hebrew": "והנה עמך שמעי בן־גרא בן־הימיני מבחרים והוא קללני קללה נמרצת ביום לכתי מחנים והוא־ירד לקראתי הירדן ואשבע לו ביהוה לאמר אם־אמיתך בחרב"
    },
    {
      "number": 9,
      "hebrew": "ועתה אל־תנקהו כי איש חכם אתה וידעת את אשר תעשה־לו והורדת את־שיבתו בדם שאול"
    },
    {
      "number": 10,
      "hebrew": "וישכב דוד עם־אבתיו ויקבר בעיר דוד"
    },
    {
      "number": 11,
      "hebrew": "והימים אשר מלך דוד על־ישראל ארבעים שנה בחברון מלך שבע שנים ובירושלם מלך שלשים ושלש שנים"
    },
    {
      "number": 12,
      "hebrew": "ושלמה ישב על־כסא דוד אביו ותכן מלכתו מאד"
    },
    {
      "number": 13,
      "hebrew": "ויבא אדניהו בן־חגית אל־בת־שבע אם־שלמה ותאמר השלום באך ויאמר שלום"
    },
    {
      "number": 14,
      "hebrew": "ויאמר דבר לי אליך ותאמר דבר"
    },
    {
      "number": 15,
      "hebrew": "ויאמר את ידעת כי־לי היתה המלוכה ועלי שמו כל־ישראל פניהם למלך ותסב המלוכה ותהי לאחי כי מיהוה היתה לו"
    },
    {
      "number": 16,
      "hebrew": "ועתה שאלה אחת אנכי שאל מאתך אל־תשבי את־פני ותאמר אליו דבר"
    },
    {
      "number": 17,
      "hebrew": "ויאמר אמרי־נא לשלמה המלך כי לא־ישיב את־פניך ויתן־לי את־אבישג השונמית לאשה"
    },
    {
      "number": 18,
      "hebrew": "ותאמר בת־שבע טוב אנכי אדבר עליך אל־המלך"
    },
    {
      "number": 19,
      "hebrew": "ותבא בת־שבע אל־המלך שלמה לדבר־לו על־אדניהו ויקם המלך לקראתה וישתחו לה וישב על־כסאו וישם כסא לאם המלך ותשב לימינו"
    },
    {
      "number": 20,
      "hebrew": "ותאמר שאלה אחת קטנה אנכי שאלת מאתך אל־תשב את־פני ויאמר־לה המלך שאלי אמי כי לא־אשיב את־פניך"
    },
    {
      "number": 21,
      "hebrew": "ותאמר יתן את־אבישג השנמית לאדניהו אחיך לאשה"
    },
    {
      "number": 22,
      "hebrew": "ויען המלך שלמה ויאמר לאמו ולמה את שאלת את־אבישג השנמית לאדניהו ושאלי־לו את־המלוכה כי הוא אחי הגדול ממני ולו ולאביתר הכהן וליואב בן־צרויה"
    },
    {
      "number": 23,
      "hebrew": "וישבע המלך שלמה ביהוה לאמר כה יעשה־לי אלהים וכה יוסיף כי בנפשו דבר אדניהו את־הדבר הזה"
    },
    {
      "number": 24,
      "hebrew": "ועתה חי־יהוה אשר הכינני ויושיביני [ויושיבני] על־כסא דוד אבי ואשר עשה־לי בית כאשר דבר כי היום יומת אדניהו"
    },
    {
      "number": 25,
      "hebrew": "וישלח המלך שלמה ביד בניהו בן־יהוידע ויפגע־בו וימת"
    },
    {
      "number": 26,
      "hebrew": "ולאביתר הכהן אמר המלך ענתת לך על־שדיך כי איש מות אתה וביום הזה לא אמיתך כי־נשאת את־ארון אדני יהוה לפני דוד אבי וכי התענית בכל אשר־התענה אבי"
    },
    {
      "number": 27,
      "hebrew": "ויגרש שלמה את־אביתר מהיות כהן ליהוה למלא את־דבר יהוה אשר דבר על־בית עלי בשלה"
    },
    {
      "number": 28,
      "hebrew": "והשמעה באה עד־יואב כי יואב נטה אחרי אדניה ואחרי אבשלום לא נטה וינס יואב אל־אהל יהוה ויחזק בקרנות המזבח"
    },
    {
      "number": 29,
      "hebrew": "ויגד למלך שלמה כי נס יואב אל־אהל יהוה והנה אצל המזבח וישלח שלמה את־בניהו בן־יהוידע לאמר לך פגע־בו"
    },
    {
      "number": 30,
      "hebrew": "ויבא בניהו אל־אהל יהוה ויאמר אליו כה־אמר המלך צא ויאמר לא כי פה אמות וישב בניהו את־המלך דבר לאמר כה־דבר יואב וכה ענני"
    },
    {
      "number": 31,
      "hebrew": "ויאמר לו המלך עשה כאשר דבר ופגע־בו וקברתו והסירת דמי חנם אשר שפך יואב מעלי ומעל בית אבי"
    },
    {
      "number": 32,
      "hebrew": "והשיב יהוה את־דמו על־ראשו אשר פגע בשני־אנשים צדקים וטבים ממנו ויהרגם בחרב ואבי דוד לא ידע את־אבנר בן־נר שר־צבא ישראל ואת־עמשא בן־יתר שר־צבא יהודה"
    },
    {
      "number": 33,
      "hebrew": "ושבו דמיהם בראש יואב ובראש זרעו לעלם ולדוד ולזרעו ולביתו ולכסאו יהיה שלום עד־עולם מעם יהוה"
    },
    {
      "number": 34,
      "hebrew": "ויעל בניהו בן־יהוידע ויפגע־בו וימתהו ויקבר בביתו במדבר"
    },
    {
      "number": 35,
      "hebrew": "ויתן המלך את־בניהו בן־יהוידע תחתיו על־הצבא ואת־צדוק הכהן נתן המלך תחת אביתר"
    },
    {
      "number": 36,
      "hebrew": "וישלח המלך ויקרא לשמעי ויאמר לו בנה־לך בית בירושלם וישבת שם ולא־תצא משם אנה ואנה"
    },
    {
      "number": 37,
      "hebrew": "והיה ביום צאתך ועברת את־נחל קדרון ידע תדע כי מות תמות דמך יהיה בראשך"
    },
    {
      "number": 38,
      "hebrew": "ויאמר שמעי למלך טוב הדבר כאשר דבר אדני המלך כן יעשה עבדך וישב שמעי בירושלם ימים רבים"
    },
    {
      "number": 39,
      "hebrew": "ויהי מקץ שלש שנים ויברחו שני־עבדים לשמעי אל־אכיש בן־מעכה מלך גת ויגידו לשמעי לאמר הנה עבדיך בגת"
    },
    {
      "number": 40,
      "hebrew": "ויקם שמעי ויחבש את־חמרו וילך גתה אל־אכיש לבקש את־עבדיו וילך שמעי ויבא את־עבדיו מגת"
    },
    {
      "number": 41,
      "hebrew": "ויגד לשלמה כי־הלך שמעי מירושלם גת וישב"
    },
    {
      "number": 42,
      "hebrew": "וישלח המלך ויקרא לשמעי ויאמר אליו הלוא השבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שמעתי"
    },
    {
      "number": 43,
      "hebrew": "ומדוע לא שמרת את שבעת יהוה ואת־המצוה אשר־צויתי עליך"
    },
    {
      "number": 44,
      "hebrew": "ויאמר המלך אל־שמעי אתה ידעת את כל־הרעה אשר ידע לבבך אשר עשית לדוד אבי והשיב יהוה את־רעתך בראשך"
    },
    {
      "number": 45,
      "hebrew": "והמלך שלמה ברוך וכסא דוד יהיה נכון לפני יהוה עד־עולם"
    },
    {
      "number": 46,
      "hebrew": "ויצו המלך את־בניהו בן־יהוידע ויצא ויפגע־בו וימת והממלכה נכונה ביד־שלמה"
    }
  ]
}