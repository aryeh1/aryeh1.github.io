{
  "book": "I Kings",
  "bookHebrew": "מלכים א",
  "chapter": 3,
  "verses": [
    {
      "number": 1,
      "hebrew": "ויתחתן שלמה את־פרעה מלך מצרים ויקח את־בת־פרעה ויביאה אל־עיר דוד עד כלתו לבנות את־ביתו ואת־בית יהוה ואת־חומת ירושלם סביב"
    },
    {
      "number": 2,
      "hebrew": "רק העם מזבחים בבמות כי לא־נבנה בית לשם יהוה עד הימים ההם",
      "parsha": "פ"
    },
    {
      "number": 3,
      "hebrew": "ויאהב שלמה את־יהוה ללכת בחקות דוד אביו רק בבמות הוא מזבח ומקטיר"
    },
    {
      "number": 4,
      "hebrew": "וילך המלך גבענה לזבח שם כי היא הבמה הגדולה אלף עלות יעלה שלמה על המזבח ההוא"
    },
    {
      "number": 5,
      "hebrew": "בגבעון נראה יהוה אל־שלמה בחלום הלילה ויאמר אלהים שאל מה אתן־לך"
    },
    {
      "number": 6,
      "hebrew": "ויאמר שלמה אתה עשית עם־עבדך דוד אבי חסד גדול כאשר הלך לפניך באמת ובצדקה ובישרת לבב עמך ותשמר־לו את־החסד הגדול הזה ותתן־לו בן ישב על־כסאו כיום הזה"
    },
    {
      "number": 7,
      "hebrew": "ועתה יהוה אלהי אתה המלכת את־עבדך תחת דוד אבי ואנכי נער קטן לא אדע צאת ובא"
    },
    {
      "number": 8,
      "hebrew": "ועבדך בתוך עמך אשר בחרת עם־רב אשר לא־ימנה ולא יספר מרב"
    },
    {
      "number": 9,
      "hebrew": "ונתת לעבדך לב שמע לשפט את־עמך להבין בין־טוב לרע כי מי יוכל לשפט את־עמך הכבד הזה"
    },
    {
      "number": 10,
      "hebrew": "וייטב הדבר בעיני אדני כי שאל שלמה את־הדבר הזה"
    },
    {
      "number": 11,
      "hebrew": "ויאמר אלהים אליו יען אשר שאלת את־הדבר הזה ולא־שאלת לך ימים רבים ולא־שאלת לך עשר ולא שאלת נפש איביך ושאלת לך הבין לשמע משפט"
    },
    {
      "number": 12,
      "hebrew": "הנה עשיתי כדבריך הנה נתתי לך לב חכם ונבון אשר כמוך לא־היה לפניך ואחריך לא־יקום כמוך"
    },
    {
      "number": 13,
      "hebrew": "וגם אשר לא־שאלת נתתי לך גם־עשר גם־כבוד אשר לא־היה כמוך איש במלכים כל־ימיך"
    },
    {
      "number": 14,
      "hebrew": "ואם תלך בדרכי לשמר חקי ומצותי כאשר הלך דויד אביך והארכתי את־ימיך",
      "parsha": "ס"
    },
    {
      "number": 15,
      "hebrew": "ויקץ שלמה והנה חלום ויבוא ירושלם ויעמד לפני ארון ברית־אדני ויעל עלות ויעש שלמים ויעש משתה לכל־עבדיו",
      "parsha": "פ"
    },
    {
      "number": 16,
      "hebrew": "אז תבאנה שתים נשים זנות אל־המלך ותעמדנה לפניו"
    },
    {
      "number": 17,
      "hebrew": "ותאמר האשה האחת בי אדני אני והאשה הזאת ישבת בבית אחד ואלד עמה בבית"
    },
    {
      "number": 18,
      "hebrew": "ויהי ביום השלישי ללדתי ותלד גם־האשה הזאת ואנחנו יחדו אין־זר אתנו בבית זולתי שתים־אנחנו בבית"
    },
    {
      "number": 19,
      "hebrew": "וימת בן־האשה הזאת לילה אשר שכבה עליו"
    },
    {
      "number": 20,
      "hebrew": "ותקם בתוך הלילה ותקח את־בני מאצלי ואמתך ישנה ותשכיבהו בחיקה ואת־בנה המת השכיבה בחיקי"
    },
    {
      "number": 21,
      "hebrew": "ואקם בבקר להיניק את־בני והנה־מת ואתבונן אליו בבקר והנה לא־היה בני אשר ילדתי"
    },
    {
      "number": 22,
      "hebrew": "ותאמר האשה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך"
    },
    {
      "number": 23,
      "hebrew": "ויאמר המלך זאת אמרת זה־בני החי ובנך המת וזאת אמרת לא כי בנך המת ובני החי",
      "parsha": "פ"
    },
    {
      "number": 24,
      "hebrew": "ויאמר המלך קחו לי־חרב ויבאו החרב לפני המלך"
    },
    {
      "number": 25,
      "hebrew": "ויאמר המלך גזרו את־הילד החי לשנים ותנו את־החצי לאחת ואת־החצי לאחת"
    },
    {
      "number": 26,
      "hebrew": "ותאמר האשה אשר־בנה החי אל־המלך כי־נכמרו רחמיה על־בנה ותאמר בי אדני תנו־לה את־הילוד החי והמת אל־תמיתהו וזאת אמרת גם־לי גם־לך לא יהיה גזרו"
    },
    {
      "number": 27,
      "hebrew": "ויען המלך ויאמר תנו־לה את־הילוד החי והמת לא תמיתהו היא אמו",
      "parsha": "ס"
    },
    {
      "number": 28,
      "hebrew": "וישמעו כל־ישראל את־המשפט אשר שפט המלך ויראו מפני המלך כי ראו כי־חכמת אלהים בקרבו לעשות משפט",
      "parsha": "ס"
    }
  ]
}