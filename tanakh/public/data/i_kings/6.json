{
  "book": "I Kings",
  "bookHebrew": "מלכים א",
  "chapter": 6,
  "verses": [
    {
      "number": 1,
      "hebrew": "ויהי בשמונים שנה וארבע מאות שנה לצאת בני־ישראל מארץ־מצרים בשנה הרביעית בחדש זו הוא החדש השני למלך שלמה על־ישראל ויבן הבית ליהוה"
    },
    {
      "number": 2,
      "hebrew": "והבית אשר בנה המלך שלמה ליהוה ששים־אמה ארכו ועשרים רחבו ושלשים אמה קומתו"
    },
    {
      "number": 3,
      "hebrew": "והאולם על־פני היכל הבית עשרים אמה ארכו על־פני רחב הבית עשר באמה רחבו על־פני הבית"
    },
    {
      "number": 4,
      "hebrew": "ויעש לבית חלוני שקפים אטמים"
    },
    {
      "number": 5,
      "hebrew": "ויבן על־קיר הבית יצוע [יציע] סביב את־קירות הבית סביב להיכל ולדביר ויעש צלעות סביב"
    },
    {
      "number": 6,
      "hebrew": "היצוע [היציע] התחתנה חמש באמה רחבה והתיכנה שש באמה רחבה והשלישית שבע באמה רחבה כי מגרעות נתן לבית סביב חוצה לבלתי אחז בקירות־הבית"
    },
    {
      "number": 7,
      "hebrew": "והבית בהבנתו אבן־שלמה מסע נבנה ומקבות והגרזן כל־כלי ברזל לא־נשמע בבית בהבנתו"
    },
    {
      "number": 8,
      "hebrew": "פתח הצלע התיכנה אל־כתף הבית הימנית ובלולים יעלו על־התיכנה ומן־התיכנה אל־השלשים"
    },
    {
      "number": 9,
      "hebrew": "ויבן את־הבית ויכלהו ויספן את־הבית גבים ושדרת בארזים"
    },
    {
      "number": 10,
      "hebrew": "ויבן את־היצוע [היציע] על־כל־הבית חמש אמות קומתו ויאחז את־הבית בעצי ארזים"
    },
    {
      "number": 11,
      "hebrew": "ויהי דבר־יהוה אל־שלמה לאמר"
    },
    {
      "number": 12,
      "hebrew": "הבית הזה אשר־אתה בנה אם־תלך בחקתי ואת־משפטי תעשה ושמרת את־כל־מצותי ללכת בהם והקמתי את־דברי אתך אשר דברתי אל־דוד אביך"
    },
    {
      "number": 13,
      "hebrew": "ושכנתי בתוך בני ישראל ולא אעזב את־עמי ישראל"
    },
    {
      "number": 14,
      "hebrew": "ויבן שלמה את־הבית ויכלהו"
    },
    {
      "number": 15,
      "hebrew": "ויבן את־קירות הבית מביתה בצלעות ארזים מקרקע הבית עד־קירות הספן צפה עץ מבית ויצף את־קרקע הבית בצלעות ברושים"
    },
    {
      "number": 16,
      "hebrew": "ויבן את־עשרים אמה מירכותי [מירכתי] הבית בצלעות ארזים מן־הקרקע עד־הקירות ויבן לו מבית לדביר לקדש הקדשים"
    },
    {
      "number": 17,
      "hebrew": "וארבעים באמה היה הבית הוא ההיכל לפני"
    },
    {
      "number": 18,
      "hebrew": "וארז אל־הבית פנימה מקלעת פקעים ופטורי צצים הכל ארז אין אבן נראה"
    },
    {
      "number": 19,
      "hebrew": "ודביר בתוך־הבית מפנימה הכין לתתן שם את־ארון ברית יהוה"
    },
    {
      "number": 20,
      "hebrew": "ולפני הדביר עשרים אמה ארך ועשרים אמה רחב ועשרים אמה קומתו ויצפהו זהב סגור ויצף מזבח ארז"
    },
    {
      "number": 21,
      "hebrew": "ויצף שלמה את־הבית מפנימה זהב סגור ויעבר ברתיקות [ברתוקות] זהב לפני הדביר ויצפהו זהב"
    },
    {
      "number": 22,
      "hebrew": "ואת־כל־הבית צפה זהב עד־תם כל־הבית וכל־המזבח א‍שר־לדביר צפה זהב"
    },
    {
      "number": 23,
      "hebrew": "ויעש בדביר שני כרובים עצי־שמן עשר אמות קומתו"
    },
    {
      "number": 24,
      "hebrew": "וחמש אמות כנף הכרוב האחת וחמש אמות כנף הכרוב השנית עשר אמות מקצות כנפיו ועד־קצות כנפיו"
    },
    {
      "number": 25,
      "hebrew": "ועשר באמה הכרוב השני מדה אחת וקצב אחד לשני הכרבים"
    },
    {
      "number": 26,
      "hebrew": "קומת הכרוב האחד עשר באמה וכן הכרוב השני"
    },
    {
      "number": 27,
      "hebrew": "ויתן את־הכרובים בתוך הבית הפנימי ויפרשו את־כנפי הכרבים ותגע כנף־האחד בקיר וכנף הכרוב השני נגעת בקיר השני וכנפיהם אל־תוך הבית נגעת כנף אל־כנף"
    },
    {
      "number": 28,
      "hebrew": "ויצף את־הכרובים זהב"
    },
    {
      "number": 29,
      "hebrew": "ואת כל־קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון"
    },
    {
      "number": 30,
      "hebrew": "ואת־קרקע הבית צפה זהב לפנימה ולחיצון"
    },
    {
      "number": 31,
      "hebrew": "ואת פתח הדביר עשה דלתות עצי־שמן האיל מזוזות חמשית"
    },
    {
      "number": 32,
      "hebrew": "ושתי דלתות עצי־שמן וקלע עליהם מקלעות כרובים ותמרות ופטורי צצים וצפה זהב וירד על־הכרובים ועל־התמרות את־הזהב"
    },
    {
      "number": 33,
      "hebrew": "וכן עשה לפתח ההיכל מזוזות עצי־שמן מאת רבעית"
    },
    {
      "number": 34,
      "hebrew": "ושתי דלתות עצי ברושים שני צלעים הדלת האחת גלילים ושני קלעים הדלת השנית גלילים"
    },
    {
      "number": 35,
      "hebrew": "וקלע כרובים ותמרות ופטרי צצים וצפה זהב מישר על־המחקה"
    },
    {
      "number": 36,
      "hebrew": "ויבן את־החצר הפנימית שלשה טורי גזית וטור כרתת ארזים"
    },
    {
      "number": 37,
      "hebrew": "בשנה הרביעית יסד בית יהוה בירח זו"
    },
    {
      "number": 38,
      "hebrew": "ובשנה האחת עשרה בירח בול הוא החדש השמיני כלה הבית לכל־דבריו ולכל־משפטו [משפטיו] ויבנהו שבע שנים"
    }
  ]
}