{
  "book": "II Kings",
  "bookHebrew": "מלכים ב",
  "chapter": 20,
  "verses": [
    {
      "number": 1,
      "hebrew": "בימים ההם חלה חזקיהו למות ויבא אליו ישעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה"
    },
    {
      "number": 2,
      "hebrew": "ויסב את־פניו אל־הקיר ויתפלל אל־יהוה לאמר"
    },
    {
      "number": 3,
      "hebrew": "אנה יהוה זכר־נא את אשר התהלכתי לפניך באמת ובלבב שלם והטוב בעיניך עשיתי ויבך חזקיהו בכי גדול"
    },
    {
      "number": 4,
      "hebrew": "ויהי ישעיהו לא יצא העיר [חצר] התיכנה ודבר־יהוה היה אליו לאמר"
    },
    {
      "number": 5,
      "hebrew": "שוב ואמרת אל־חזקיהו נגיד־עמי כה־אמר יהוה אלהי דוד אביך שמעתי את־תפלתך ראיתי את־דמעתך הנני רפא לך ביום השלישי תעלה בית יהוה"
    },
    {
      "number": 6,
      "hebrew": "והספתי על־ימיך חמש עשרה שנה ומכף מלך־אשור אצילך ואת העיר הזאת וגנותי על־העיר הזאת למעני ולמען דוד עבדי"
    },
    {
      "number": 7,
      "hebrew": "ויאמר ישעיהו קחו דבלת תאנים ויקחו וישימו על־השחין ויחי"
    },
    {
      "number": 8,
      "hebrew": "ויאמר חזקיהו אל־ישעיהו מה אות כי־ירפא יהוה לי ועליתי ביום השלישי בית יהוה"
    },
    {
      "number": 9,
      "hebrew": "ויאמר ישעיהו זה־לך האות מאת יהוה כי יעשה יהוה את־הדבר אשר דבר הלך הצל עשר מעלות אם־ישוב עשר מעלות"
    },
    {
      "number": 10,
      "hebrew": "ויאמר יחזקיהו נקל לצל לנטות עשר מעלות לא כי ישוב הצל אחרנית עשר מעלות"
    },
    {
      "number": 11,
      "hebrew": "ויקרא ישעיהו הנביא אל־יהוה וישב את־הצל במעלות אשר ירדה במעלות אחז אחרנית עשר מעלות"
    },
    {
      "number": 12,
      "hebrew": "בעת ההיא שלח בראדך בלאדן בן־בלאדן מלך־בבל ספרים ומנחה אל־חזקיהו כי שמע כי חלה חזקיהו"
    },
    {
      "number": 13,
      "hebrew": "וישמע עליהם חזקיהו ויראם את־כל־בית נכתה את־הכסף ואת־הזהב ואת־הבשמים ואת שמן הטוב ואת בית כליו ואת כל־אשר נמצא באוצרתיו לא־היה דבר אשר לא־הראם חזקיהו בביתו ובכל־ממשלתו"
    },
    {
      "number": 14,
      "hebrew": "ויבא ישעיהו הנביא אל־המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו מבבל"
    },
    {
      "number": 15,
      "hebrew": "ויאמר מה ראו בביתך ויאמר חזקיהו את כל־אשר בביתי ראו לא־היה דבר אשר לא־הראיתם באצרתי"
    },
    {
      "number": 16,
      "hebrew": "ויאמר ישעיהו אל־חזקיהו שמע דבר־יהוה"
    },
    {
      "number": 17,
      "hebrew": "הנה ימים באים ונשא כל־אשר בביתך ואשר אצרו אבתיך עד־היום הזה בבלה לא־יותר דבר אמר יהוה"
    },
    {
      "number": 18,
      "hebrew": "ומבניך אשר יצאו ממך אשר תוליד יקח [יקחו] והיו סריסים בהיכל מלך בבל"
    },
    {
      "number": 19,
      "hebrew": "ויאמר חזקיהו אל־ישעיהו טוב דבר־יהוה אשר דברת ויאמר הלוא אם־שלום ואמת יהיה בימי"
    },
    {
      "number": 20,
      "hebrew": "ויתר דברי חזקיהו וכל־גבורתו ואשר עשה את־הברכה ואת־התעלה ויבא את־המים העירה הלא־הם כתובים על־ספר דברי הימים למלכי יהודה"
    },
    {
      "number": 21,
      "hebrew": "וישכב חזקיהו עם־אבתיו וימלך מנשה בנו תחתיו"
    }
  ]
}