{
  "book": "II Kings",
  "bookHebrew": "מלכים ב",
  "chapter": 22,
  "verses": [
    {
      "number": 1,
      "hebrew": "בן־שמנה שנה יאשיהו במלכו ושלשים ואחת שנה מלך בירושלם ושם אמו ידידה בת־עדיה מבצקת"
    },
    {
      "number": 2,
      "hebrew": "ויעש הישר בעיני יהוה וילך בכל־דרך דוד אביו ולא־סר ימין ושמאול",
      "parsha": "פ"
    },
    {
      "number": 3,
      "hebrew": "ויהי בשמנה עשרה שנה למלך יאשיהו שלח המלך את־שפן בן־אצליהו בן־משלם הספר בית יהוה לאמר"
    },
    {
      "number": 4,
      "hebrew": "עלה אל־חלקיהו הכהן הגדול ויתם את־הכסף המובא בית יהוה אשר אספו שמרי הסף מאת העם"
    },
    {
      "number": 5,
      "hebrew": "ויתנה [ויתנהו] על־יד עשי המלאכה המפקדים בבית [בית] יהוה ויתנו אתו לעשי המלאכה אשר בבית יהוה לחזק בדק הבית"
    },
    {
      "number": 6,
      "hebrew": "לחרשים ולבנים ולגדרים ולקנות עצים ואבני מחצב לחזק את־הבית"
    },
    {
      "number": 7,
      "hebrew": "אך לא־יחשב אתם הכסף הנתן על־ידם כי באמונה הם עשים"
    },
    {
      "number": 8,
      "hebrew": "ויאמר חלקיהו הכהן הגדול על־שפן הספר ספר התורה מצאתי בבית יהוה ויתן חלקיה את־הספר אל־שפן ויקראהו"
    },
    {
      "number": 9,
      "hebrew": "ויבא שפן הספר אל־המלך וישב את־המלך דבר ויאמר התיכו עבדיך את־הכסף הנמצא בבית ויתנהו על־יד עשי המלאכה המפקדים בית יהוה"
    },
    {
      "number": 10,
      "hebrew": "ויגד שפן הספר למלך לאמר ספר נתן לי חלקיה הכהן ויקראהו שפן לפני המלך"
    },
    {
      "number": 11,
      "hebrew": "ויהי כשמע המלך את־דברי ספר התורה ויקרע את־בגדיו"
    },
    {
      "number": 12,
      "hebrew": "ויצו המלך את־חלקיה הכהן ואת־אחיקם בן־שפן ואת־עכבור בן־מיכיה ואת שפן הספר ואת עשיה עבד־המלך לאמר"
    },
    {
      "number": 13,
      "hebrew": "לכו דרשו את־יהוה בעדי ובעד־העם ובעד כל־יהודה על־דברי הספר הנמצא הזה כי־גדולה חמת יהוה אשר־היא נצתה בנו על אשר לא־שמעו אבתינו על־דברי הספר הזה לעשות ככל־הכתוב עלינו"
    },
    {
      "number": 14,
      "hebrew": "וילך חלקיהו הכהן ואחיקם ועכבור ושפן ועשיה אל־חלדה הנביאה אשת שלם בן־תקוה בן־חרחס שמר הבגדים והיא ישבת בירושלם במשנה וידברו אליה"
    },
    {
      "number": 15,
      "hebrew": "ותאמר אליהם כה־אמר יהוה אלהי ישראל אמרו לאיש אשר־שלח אתכם אלי"
    },
    {
      "number": 16,
      "hebrew": "כה אמר יהוה הנני מביא רעה אל־המקום הזה ועל־ישביו את כל־דברי הספר אשר קרא מלך יהודה"
    },
    {
      "number": 17,
      "hebrew": "תחת אשר עזבוני ויקטרו לאלהים אחרים למען הכעיסני בכל מעשה ידיהם ונצתה חמתי במקום הזה ולא תכבה"
    },
    {
      "number": 18,
      "hebrew": "ואל־מלך יהודה השלח אתכם לדרש את־יהוה כה תאמרו אליו כה־אמר יהוה אלהי ישראל הדברים אשר שמעת"
    },
    {
      "number": 19,
      "hebrew": "יען רך־לבבך ותכנע מפני יהוה בשמעך אשר דברתי על־המקום הזה ועל־ישביו להיות לשמה ולקללה ותקרע את־בגדיך ותבכה לפני וגם אנכי שמעתי נאם־יהוה"
    },
    {
      "number": 20,
      "hebrew": "לכן הנני אספך על־אבתיך ונאספת אל־קברתיך בשלום ולא־תראינה עיניך בכל הרעה אשר־אני מביא על־המקום הזה וישיבו את־המלך דבר"
    }
  ]
}