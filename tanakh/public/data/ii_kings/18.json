{
  "book": "II Kings",
  "bookHebrew": "מלכים ב",
  "chapter": 18,
  "verses": [
    {
      "number": 1,
      "hebrew": "ויהי בשנת שלש להושע בן־אלה מלך ישראל מלך חזקיה בן־אחז מלך יהודה"
    },
    {
      "number": 2,
      "hebrew": "בן־עשרים וחמש שנה היה במלכו ועשרים ותשע שנה מלך בירושלם ושם אמו אבי בת־זכריה"
    },
    {
      "number": 3,
      "hebrew": "ויעש הישר בעיני יהוה ככל אשר־עשה דוד אביו"
    },
    {
      "number": 4,
      "hebrew": "הוא הסיר את־הבמות ושבר את־המצבת וכרת את־האשרה וכתת נחש הנחשת אשר־עשה משה כי עד־הימים ההמה היו בני־ישראל מקטרים לו ויקרא־לו נחשתן"
    },
    {
      "number": 5,
      "hebrew": "ביהוה אלהי־ישראל בטח ואחריו לא־היה כמהו בכל מלכי יהודה ואשר היו לפניו"
    },
    {
      "number": 6,
      "hebrew": "וידבק ביהוה לא־סר מאחריו וישמר מצותיו אשר־צוה יהוה את־משה"
    },
    {
      "number": 7,
      "hebrew": "והיה יהוה עמו בכל אשר־יצא ישכיל וימרד במלך־אשור ולא עבדו"
    },
    {
      "number": 8,
      "hebrew": "הוא־הכה את־פלשתים עד־עזה ואת־גבוליה ממגדל נוצרים עד־עיר מבצר"
    },
    {
      "number": 9,
      "hebrew": "ויהי בשנה הרביעית למלך חזקיהו היא השנה השביעית להושע בן־אלה מלך ישראל עלה שלמנאסר מלך־אשור על־שמרון ויצר עליה"
    },
    {
      "number": 10,
      "hebrew": "וילכדה מקצה שלש שנים בשנת־שש לחזקיה היא שנת־תשע להושע מלך ישראל נלכדה שמרון"
    },
    {
      "number": 11,
      "hebrew": "ויגל מלך־אשור את־ישראל אשורה וינחם בחלח ובחבור נהר גוזן וערי מדי"
    },
    {
      "number": 12,
      "hebrew": "על אשר לא־שמעו בקול יהוה אלהיהם ויעברו את־בריתו את כל־אשר צוה משה עבד יהוה ולא שמעו ולא עשו"
    },
    {
      "number": 13,
      "hebrew": "ובארבע עשרה שנה למלך חזקיה עלה סנחריב מלך־אשור על כל־ערי יהודה הבצרות ויתפשם"
    },
    {
      "number": 14,
      "hebrew": "וישלח חזקיה מלך־יהודה אל־מלך־אשור לכישה לאמר חטאתי שוב מעלי את אשר־תתן עלי אשא וישם מלך־אשור על־חזקיה מלך־יהודה שלש מאות ככר־כסף ושלשים ככר זהב"
    },
    {
      "number": 15,
      "hebrew": "ויתן חזקיה את־כל־הכסף הנמצא בית־יהוה ובאצרות בית המלך"
    },
    {
      "number": 16,
      "hebrew": "בעת ההיא קצץ חזקיה את־דלתות היכל יהוה ואת־האמנות אשר צפה חזקיה מלך יהודה ויתנם למלך אשור"
    },
    {
      "number": 17,
      "hebrew": "וישלח מלך־אשור את־תרתן ואת־רב־סריס ואת־רב־שקה מן־לכיש אל־המלך חזקיהו בחיל כבד ירושלם ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כובס"
    },
    {
      "number": 18,
      "hebrew": "ויקראו אל־המלך ויצא אלהם אליקים בן־חלקיהו אשר על־הבית ושבנה הספר ויואח בן־אסף המזכיר"
    },
    {
      "number": 19,
      "hebrew": "ויאמר אלהם רב־שקה אמרו־נא אל־חזקיהו כה־אמר המלך הגדול מלך אשור מה הבטחון הזה אשר בטחת"
    },
    {
      "number": 20,
      "hebrew": "אמרת אך־דבר־שפתים עצה וגבורה למלחמה עתה על־מי בטחת כי מרדת בי"
    },
    {
      "number": 21,
      "hebrew": "עתה הנה בטחת לך על־משענת הקנה הרצוץ הזה על־מצרים אשר יסמך איש עליו ובא בכפו ונקבה כן פרעה מלך־מצרים לכל־הבטחים עליו"
    },
    {
      "number": 22,
      "hebrew": "וכי־תאמרון אלי אל־יהוה אלהינו בטחנו הלוא־הוא אשר הסיר חזקיהו את־במתיו ואת־מזבחתיו ויאמר ליהודה ולירושלם לפני המזבח הזה תשתחוו בירושלם"
    },
    {
      "number": 23,
      "hebrew": "ועתה התערב נא את־אדני את־מלך אשור ואתנה לך אלפים סוסים אם־תוכל לתת לך רכבים עליהם"
    },
    {
      "number": 24,
      "hebrew": "ואיך תשיב את פני פחת אחד עבדי אדני הקטנים ותבטח לך על־מצרים לרכב ולפרשים"
    },
    {
      "number": 25,
      "hebrew": "עתה המבלעדי יהוה עליתי על־המקום הזה להשחתו יהוה אמר אלי עלה על־הארץ הזאת והשחיתה"
    },
    {
      "number": 26,
      "hebrew": "ויאמר אליקים בן־חלקיהו ושבנה ויואח אל־רב־שקה דבר־נא אל־עבדיך ארמית כי שמעים אנחנו ואל־תדבר עמנו יהודית באזני העם אשר על־החמה"
    },
    {
      "number": 27,
      "hebrew": "ויאמר אליהם רב־שקה העל אדניך ואליך שלחני אדני לדבר את־הדברים האלה הלא על־האנשים הישבים על־החמה לאכל את חריהם [צואתם] ולשתות את־שיניהם [מימי] [רגליהם] עמכם"
    },
    {
      "number": 28,
      "hebrew": "ויעמד רב־שקה ויקרא בקול־גדול יהודית וידבר ויאמר שמעו דבר־המלך הגדול מלך אשור"
    },
    {
      "number": 29,
      "hebrew": "כה אמר המלך אל־ישיא לכם חזקיהו כי־לא יוכל להציל אתכם מידו"
    },
    {
      "number": 30,
      "hebrew": "ואל־יבטח אתכם חזקיהו אל־יהוה לאמר הצל יצילנו יהוה ולא תנתן את־העיר הזאת ביד מלך אשור"
    },
    {
      "number": 31,
      "hebrew": "אל־תשמעו אל־חזקיהו כי כה אמר מלך אשור עשו־אתי ברכה וצאו אלי ואכלו איש־גפנו ואיש תאנתו ושתו איש מי־בורו"
    },
    {
      "number": 32,
      "hebrew": "עד־באי ולקחתי אתכם אל־ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו ואל־תשמעו אל־חזקיהו כי־יסית אתכם לאמר יהוה יצילנו"
    },
    {
      "number": 33,
      "hebrew": "ההצל הצילו אלהי הגוים איש את־ארצו מיד מלך אשור"
    },
    {
      "number": 34,
      "hebrew": "איה אלהי חמת וארפד איה אלהי ספרוים הנע ועוה כי־הצילו את־שמרון מידי"
    },
    {
      "number": 35,
      "hebrew": "מי בכל־אלהי הארצות אשר־הצילו את־ארצם מידי כי־יציל יהוה את־ירושלם מידי"
    },
    {
      "number": 36,
      "hebrew": "והחרישו העם ולא־ענו אתו דבר כי־מצות המלך היא לאמר לא תענהו"
    },
    {
      "number": 37,
      "hebrew": "ויבא אליקים בן־חלקיה אשר־על־הבית ושבנא הספר ויואח בן־אסף המזכיר אל־חזקיהו קרועי בגדים ויגדו לו דברי רב־שקה"
    }
  ]
}