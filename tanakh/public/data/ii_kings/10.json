{
  "book": "II Kings",
  "bookHebrew": "מלכים ב",
  "chapter": 10,
  "verses": [
    {
      "number": 1,
      "hebrew": "ולאחאב שבעים בנים בשמרון ויכתב יהוא ספרים וישלח שמרון אל־שרי יזרעאל הזקנים ואל־האמנים אחאב לאמר"
    },
    {
      "number": 2,
      "hebrew": "ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשק"
    },
    {
      "number": 3,
      "hebrew": "וראיתם הטוב והישר מבני אדניכם ושמתם על־כסא אביו והלחמו על־בית אדניכם"
    },
    {
      "number": 4,
      "hebrew": "ויראו מאד מאד ויאמרו הנה שני המלכים לא עמדו לפניו ואיך נעמד אנחנו"
    },
    {
      "number": 5,
      "hebrew": "וישלח אשר־על־הבית ואשר על־העיר והזקנים והאמנים אל־יהוא לאמר עבדיך אנחנו וכל אשר־תאמר אלינו נעשה לא־נמליך איש הטוב בעיניך עשה"
    },
    {
      "number": 6,
      "hebrew": "ויכתב אליהם ספר שנית לאמר אם־לי אתם ולקלי אתם שמעים קחו את־ראשי אנשי בני־אדניכם ובאו אלי כעת מחר יזרעאלה ובני המלך שבעים איש את־גדלי העיר מגדלים אותם"
    },
    {
      "number": 7,
      "hebrew": "ויהי כבא הספר אליהם ויקחו את־בני המלך וישחטו שבעים איש וישימו את־ראשיהם בדודים וישלחו אליו יזרעאלה"
    },
    {
      "number": 8,
      "hebrew": "ויבא המלאך ויגד־לו לאמר הביאו ראשי בני־המלך ויאמר שימו אתם שני צברים פתח השער עד־הבקר"
    },
    {
      "number": 9,
      "hebrew": "ויהי בבקר ויצא ויעמד ויאמר אל־כל־העם צדקים אתם הנה אני קשרתי על־אדני ואהרגהו ומי הכה את־כל־אלה"
    },
    {
      "number": 10,
      "hebrew": "דעו אפוא כי לא יפל מדבר יהוה ארצה אשר־דבר יהוה על־בית אחאב ויהוה עשה את אשר דבר ביד עבדו אליהו"
    },
    {
      "number": 11,
      "hebrew": "ויך יהוא את כל־הנשארים לבית־אחאב ביזרעאל וכל־גדליו ומידעיו וכהניו עד־בלתי השאיר־לו שריד"
    },
    {
      "number": 12,
      "hebrew": "ויקם ויבא וילך שמרון הוא בית־עקד הרעים בדרך"
    },
    {
      "number": 13,
      "hebrew": "ויהוא מצא את־אחי אחזיהו מלך־יהודה ויאמר מי אתם ויאמרו אחי אחזיהו אנחנו ונרד לשלום בני־המלך ובני הגבירה"
    },
    {
      "number": 14,
      "hebrew": "ויאמר תפשום חיים ויתפשום חיים וישחטום אל־בור בית־עקד ארבעים ושנים איש ולא־השאיר איש מהם"
    },
    {
      "number": 15,
      "hebrew": "וילך משם וימצא את־יהונדב בן־רכב לקראתו ויברכהו ויאמר אליו היש את־לבבך ישר כאשר לבבי עם־לבבך ויאמר יהונדב יש ויש תנה את־ידך ויתן ידו ויעלהו אליו אל־המרכבה"
    },
    {
      "number": 16,
      "hebrew": "ויאמר לכה אתי וראה בקנאתי ליהוה וירכבו אתו ברכבו"
    },
    {
      "number": 17,
      "hebrew": "ויבא שמרון ויך את־כל־הנשארים לאחאב בשמרון עד־השמידו כדבר יהוה אשר דבר אל־אליהו"
    },
    {
      "number": 18,
      "hebrew": "ויקבץ יהוא את־כל־העם ויאמר אלהם אחאב עבד את־הבעל מעט יהוא יעבדנו הרבה"
    },
    {
      "number": 19,
      "hebrew": "ועתה כל־נביאי הבעל כל־עבדיו וכל־כהניו קראו אלי איש אל־יפקד כי זבח גדול לי לבעל כל אשר־יפקד לא יחיה ויהוא עשה בעקבה למען האביד את־עבדי הבעל"
    },
    {
      "number": 20,
      "hebrew": "ויאמר יהוא קדשו עצרה לבעל ויקראו"
    },
    {
      "number": 21,
      "hebrew": "וישלח יהוא בכל־ישראל ויבאו כל־עבדי הבעל ולא־נשאר איש אשר לא־בא ויבאו בית הבעל וימלא בית־הבעל פה לפה"
    },
    {
      "number": 22,
      "hebrew": "ויאמר לאשר על־המלתחה הוצא לבוש לכל עבדי הבעל ויצא להם המלבוש"
    },
    {
      "number": 23,
      "hebrew": "ויבא יהוא ויהונדב בן־רכב בית הבעל ויאמר לעבדי הבעל חפשו וראו פן־יש־פה עמכם מעבדי יהוה כי אם־עבדי הבעל לבדם"
    },
    {
      "number": 24,
      "hebrew": "ויבאו לעשות זבחים ועלות ויהוא שם־לו בחוץ שמנים איש ויאמר האיש אשר־ימלט מן־האנשים אשר אני מביא על־ידיכם נפשו תחת נפשו"
    },
    {
      "number": 25,
      "hebrew": "ויהי ככלתו לעשות העלה ויאמר יהוא לרצים ולשלשים באו הכום איש אל־יצא ויכום לפי־חרב וישלכו הרצים והשלשים וילכו עד־עיר בית־הבעל"
    },
    {
      "number": 26,
      "hebrew": "ויצאו את־מצבות בית־הבעל וישרפוה"
    },
    {
      "number": 27,
      "hebrew": "ויתצו את מצבת הבעל ויתצו את־בית הבעל וישמהו למחראות [למוצאות] עד־היום"
    },
    {
      "number": 28,
      "hebrew": "וישמד יהוא את־הבעל מישראל"
    },
    {
      "number": 29,
      "hebrew": "רק חטאי ירבעם בן־נבט אשר החטיא את־ישראל לא־סר יהוא מאחריהם עגלי הזהב אשר בית־אל ואשר בדן"
    },
    {
      "number": 30,
      "hebrew": "ויאמר יהוה אל־יהוא יען אשר־הטיבת לעשות הישר בעיני ככל אשר בלבבי עשית לבית אחאב בני רבעים ישבו לך על־כסא ישראל"
    },
    {
      "number": 31,
      "hebrew": "ויהוא לא שמר ללכת בתורת־יהוה אלהי־ישראל בכל־לבבו לא סר מעל חטאות ירבעם אשר החטיא את־ישראל"
    },
    {
      "number": 32,
      "hebrew": "בימים ההם החל יהוה לקצות בישראל ויכם חזאל בכל־גבול ישראל"
    },
    {
      "number": 33,
      "hebrew": "מן־הירדן מזרח השמש את כל־ארץ הגלעד הגדי והראובני והמנשי מערער אשר על־נחל ארנן והגלעד והבשן"
    },
    {
      "number": 34,
      "hebrew": "ויתר דברי יהוא וכל־אשר עשה וכל־גבורתו הלוא־הם כתובים על־ספר דברי הימים למלכי ישראל"
    },
    {
      "number": 35,
      "hebrew": "וישכב יהוא עם־אבתיו ויקברו אתו בשמרון וימלך יהואחז בנו תחתיו"
    },
    {
      "number": 36,
      "hebrew": "והימים אשר מלך יהוא על־ישראל עשרים ושמנה־שנה בשמרון"
    }
  ]
}