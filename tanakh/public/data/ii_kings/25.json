{
  "book": "II Kings",
  "bookHebrew": "מלכים ב",
  "chapter": 25,
  "verses": [
    {
      "number": 1,
      "hebrew": "ויהי בשנת התשיעית למלכו בחדש העשירי בעשור לחדש בא נבכדנאצר מלך־בבל הוא וכל־חילו על־ירושלם ויחן עליה ויבנו עליה דיק סביב"
    },
    {
      "number": 2,
      "hebrew": "ותבא העיר במצור עד עשתי עשרה שנה למלך צדקיהו"
    },
    {
      "number": 3,
      "hebrew": "בתשעה לחדש ויחזק הרעב בעיר ולא־היה לחם לעם הארץ"
    },
    {
      "number": 4,
      "hebrew": "ותבקע העיר וכל־אנשי המלחמה הלילה דרך שער בין החמתים אשר על־גן המלך וכשדים על־העיר סביב וילך דרך הערבה"
    },
    {
      "number": 5,
      "hebrew": "וירדפו חיל־כשדים אחר המלך וישגו אתו בערבות ירחו וכל־חילו נפצו מעליו"
    },
    {
      "number": 6,
      "hebrew": "ויתפשו את־המלך ויעלו אתו אל־מלך בבל רבלתה וידברו אתו משפט"
    },
    {
      "number": 7,
      "hebrew": "ואת־בני צדקיהו שחטו לעיניו ואת־עיני צדקיהו עור ויאסרהו בנחשתים ויבאהו בבל"
    },
    {
      "number": 8,
      "hebrew": "ובחדש החמישי בשבעה לחדש היא שנת תשע־עשרה שנה למלך נבכדנאצר מלך־בבל בא נבוזראדן רב־טבחים עבד מלך־בבל ירושלם"
    },
    {
      "number": 9,
      "hebrew": "וישרף את־בית־יהוה ואת־בית המלך ואת כל־בתי ירושלם ואת־כל־בית גדול שרף באש"
    },
    {
      "number": 10,
      "hebrew": "ואת־חומת ירושלם סביב נתצו כל־חיל כשדים אשר רב־טבחים"
    },
    {
      "number": 11,
      "hebrew": "ואת יתר העם הנשארים בעיר ואת־הנפלים אשר נפלו על־המלך בבל ואת יתר ההמון הגלה נבוזראדן רב־טבחים"
    },
    {
      "number": 12,
      "hebrew": "ומדלת הארץ השאיר רב־טבחים לכרמים וליגבים"
    },
    {
      "number": 13,
      "hebrew": "ואת־עמודי הנחשת אשר בית־יהוה ואת־המכנות ואת־ים הנחשת אשר בבית־יהוה שברו כשדים וישאו את־נחשתם בבלה"
    },
    {
      "number": 14,
      "hebrew": "ואת־הסירת ואת־היעים ואת־המזמרות ואת־הכפות ואת כל־כלי הנחשת אשר ישרתו־בם לקחו"
    },
    {
      "number": 15,
      "hebrew": "ואת־המחתות ואת־המזרקות אשר זהב זהב ואשר־כסף כסף לקח רב־טבחים"
    },
    {
      "number": 16,
      "hebrew": "העמודים שנים הים האחד והמכנות אשר־עשה שלמה לבית יהוה לא־היה משקל לנחשת כל־הכלים האלה"
    },
    {
      "number": 17,
      "hebrew": "שמנה עשרה אמה קומת העמוד האחד וכתרת עליו נחשת וקומת הכתרת שלש אמה [אמות] ושבכה ורמנים על־הכתרת סביב הכל נחשת וכאלה לעמוד השני על־השבכה"
    },
    {
      "number": 18,
      "hebrew": "ויקח רב־טבחים את־שריה כהן הראש ואת־צפניהו כהן משנה ואת־שלשת שמרי הסף"
    },
    {
      "number": 19,
      "hebrew": "ומן־העיר לקח סריס אחד א‍שר־הוא פקיד על־אנשי המלחמה וחמשה אנשים מראי פני־המלך אשר נמצאו בעיר ואת הספר שר הצבא המצבא את־עם הארץ וששים איש מעם הארץ הנמצאים בעיר"
    },
    {
      "number": 20,
      "hebrew": "ויקח אתם נבוזראדן רב־טבחים וילך אתם על־מלך בבל רבלתה"
    },
    {
      "number": 21,
      "hebrew": "ויך אתם מלך בבל וימיתם ברבלה בארץ חמת ויגל יהודה מעל אדמתו"
    },
    {
      "number": 22,
      "hebrew": "והעם הנשאר בארץ יהודה אשר השאיר נבוכדנאצר מלך בבל ויפקד עליהם את־גדליהו בן־אחיקם בן־שפן"
    },
    {
      "number": 23,
      "hebrew": "וישמעו כל־שרי החילים המה והאנשים כי־הפקיד מלך־בבל את־גדליהו ויבאו אל־גדליהו המצפה וישמעאל בן־נתניה ויוחנן בן־קרח ושריה בן־תנחמת הנטפתי ויאזניהו בן־המעכתי המה ואנשיהם"
    },
    {
      "number": 24,
      "hebrew": "וישבע להם גדליהו ולאנשיהם ויאמר להם אל־תיראו מעבדי הכשדים שבו בארץ ועבדו את־מלך בבל ויטב לכם"
    },
    {
      "number": 25,
      "hebrew": "ויהי בחדש השביעי בא ישמעאל בן־נתניה בן־אלישמע מזרע המלוכה ועשרה אנשים אתו ויכו את־גדליהו וימת ואת־היהודים ואת־הכשדים אשר־היו אתו במצפה"
    },
    {
      "number": 26,
      "hebrew": "ויקמו כל־העם מקטן ועד־גדול ושרי החילים ויבאו מצרים כי יראו מפני כשדים"
    },
    {
      "number": 27,
      "hebrew": "ויהי בשלשים ושבע שנה לגלות יהויכין מלך־יהודה בשנים עשר חדש בעשרים ושבעה לחדש נשא אויל מרדך מלך בבל בשנת מלכו את־ראש יהויכין מלך־יהודה מבית כלא"
    },
    {
      "number": 28,
      "hebrew": "וידבר אתו טבות ויתן את־כסאו מעל כסא המלכים אשר אתו בבבל"
    },
    {
      "number": 29,
      "hebrew": "ושנא את בגדי כלאו ואכל לחם תמיד לפניו כל־ימי חייו"
    },
    {
      "number": 30,
      "hebrew": "וארחתו ארחת תמיד נתנה־לו מאת המלך דבר־יום ביומו כל ימי חיו"
    }
  ]
}