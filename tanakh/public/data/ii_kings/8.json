{
  "book": "II Kings",
  "bookHebrew": "מלכים ב",
  "chapter": 8,
  "verses": [
    {
      "number": 1,
      "hebrew": "ואלישע דבר אל־האשה אשר־החיה את־בנה לאמר קומי ולכי אתי [את] וביתך וגורי באשר תגורי כי־קרא יהוה לרעב וגם־בא אל־הארץ שבע שנים"
    },
    {
      "number": 2,
      "hebrew": "ותקם האשה ותעש כדבר איש האלהים ותלך היא וביתה ותגר בארץ־פלשתים שבע שנים"
    },
    {
      "number": 3,
      "hebrew": "ויהי מקצה שבע שנים ותשב האשה מארץ פלשתים ותצא לצעק אל־המלך אל־ביתה ואל־שדה"
    },
    {
      "number": 4,
      "hebrew": "והמלך מדבר אל־גחזי נער איש־האלהים לאמר ספרה־נא לי את כל־הגדלות אשר־עשה אלישע"
    },
    {
      "number": 5,
      "hebrew": "ויהי הוא מספר למלך את אשר־החיה את־המת והנה האשה אשר־החיה את־בנה צעקת אל־המלך על־ביתה ועל־שדה ויאמר גחזי אדני המלך זאת האשה וזה־בנה אשר־החיה אלישע"
    },
    {
      "number": 6,
      "hebrew": "וישאל המלך לאשה ותספר־לו ויתן־לה המלך סריס אחד לאמר השיב את־כל־אשר־לה ואת כל־תבואת השדה מיום עזבה את־הארץ ועד־עתה"
    },
    {
      "number": 7,
      "hebrew": "ויבא אלישע דמשק ובן־הדד מלך־ארם חלה ויגד־לו לאמר בא איש האלהים עד־הנה"
    },
    {
      "number": 8,
      "hebrew": "ויאמר המלך אל־חזהאל קח בידך מנחה ולך לקראת איש האלהים ודרשת את־יהוה מאותו לאמר האחיה מחלי זה"
    },
    {
      "number": 9,
      "hebrew": "וילך חזאל לקראתו ויקח מנחה בידו וכל־טוב דמשק משא ארבעים גמל ויבא ויעמד לפניו ויאמר בנך בן־הדד מלך־ארם שלחני אליך לאמר האחיה מחלי זה"
    },
    {
      "number": 10,
      "hebrew": "ויאמר אליו אלישע לך אמר־לא [לו] חיה תחיה והראני יהוה כי־מות ימות"
    },
    {
      "number": 11,
      "hebrew": "ויעמד את־פניו וישם עד־בש ויבך איש האלהים"
    },
    {
      "number": 12,
      "hebrew": "ויאמר חזאל מדוע אדני בכה ויאמר כי־ידעתי את אשר־תעשה לבני ישראל רעה מבצריהם תשלח באש ובחריהם בחרב תהרג ועלליהם תרטש והרתיהם תבקע"
    },
    {
      "number": 13,
      "hebrew": "ויאמר חזהאל כי מה עבדך הכלב כי יעשה הדבר הגדול הזה ויאמר אלישע הראני יהוה אתך מלך על־ארם"
    },
    {
      "number": 14,
      "hebrew": "וילך מאת אלישע ויבא אל־אדניו ויאמר לו מה־אמר לך אלישע ויאמר אמר לי חיה תחיה"
    },
    {
      "number": 15,
      "hebrew": "ויהי ממחרת ויקח המכבר ויטבל במים ויפרש על־פניו וימת וימלך חזהאל תחתיו"
    },
    {
      "number": 16,
      "hebrew": "ובשנת חמש ליורם בן־אחאב מלך ישראל ויהושפט מלך יהודה מלך יהורם בן־יהושפט מלך יהודה"
    },
    {
      "number": 17,
      "hebrew": "בן־שלשים ושתים שנה היה במלכו ושמנה שנה [שנים] מלך בירושלם"
    },
    {
      "number": 18,
      "hebrew": "וילך בדרך מלכי ישראל כאשר עשו בית אחאב כי בת־אחאב היתה־לו לאשה ויעש הרע בעיני יהוה"
    },
    {
      "number": 19,
      "hebrew": "ולא־אבה יהוה להשחית את־יהודה למען דוד עבדו כאשר אמר־לו לתת לו ניר לבניו כל־הימים"
    },
    {
      "number": 20,
      "hebrew": "בימיו פשע אדום מתחת יד־יהודה וימלכו עליהם מלך"
    },
    {
      "number": 21,
      "hebrew": "ויעבר יורם צעירה וכל־הרכב עמו ויהי־הוא קם לילה ויכה את־אדום הסביב אליו ואת שרי הרכב וינס העם לאהליו"
    },
    {
      "number": 22,
      "hebrew": "ויפשע אדום מתחת יד־יהודה עד היום הזה אז תפשע לבנה בעת ההיא"
    },
    {
      "number": 23,
      "hebrew": "ויתר דברי יורם וכל־אשר עשה הלוא־הם כתובים על־ספר דברי הימים למלכי יהודה"
    },
    {
      "number": 24,
      "hebrew": "וישכב יורם עם־אבתיו ויקבר עם־אבתיו בעיר דוד וימלך אחזיהו בנו תחתיו"
    },
    {
      "number": 25,
      "hebrew": "בשנת שתים־עשרה שנה ליורם בן־אחאב מלך ישראל מלך אחזיהו בן־יהורם מלך יהודה"
    },
    {
      "number": 26,
      "hebrew": "בן־עשרים ושתים שנה אחזיהו במלכו ושנה אחת מלך בירושלם ושם אמו עתליהו בת־עמרי מלך ישראל"
    },
    {
      "number": 27,
      "hebrew": "וילך בדרך בית אחאב ויעש הרע בעיני יהוה כבית אחאב כי חתן בית־אחאב הוא"
    },
    {
      "number": 28,
      "hebrew": "וילך את־יורם בן־אחאב למלחמה עם־חזהאל מלך־ארם ברמת גלעד ויכו ארמים את־יורם"
    },
    {
      "number": 29,
      "hebrew": "וישב יורם המלך להתרפא ביזרעאל מן־המכים אשר יכהו ארמים ברמה בהלחמו את־חזהאל מלך ארם ואחזיהו בן־יהורם מלך יהודה ירד לראות את־יורם בן־אחאב ביזרעאל כי־חלה הוא"
    }
  ]
}