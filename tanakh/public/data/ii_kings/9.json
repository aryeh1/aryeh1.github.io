{
  "book": "II Kings",
  "bookHebrew": "מלכים ב",
  "chapter": 9,
  "verses": [
    {
      "number": 1,
      "hebrew": "ואלישע הנביא קרא לאחד מבני הנביאים ויאמר לו חגר מתניך וקח פך השמן הזה בידך ולך רמת גלעד"
    },
    {
      "number": 2,
      "hebrew": "ובאת שמה וראה־שם יהוא בן־יהושפט בן־נמשי ובאת והקמתו מתוך אחיו והביאת אתו חדר בחדר"
    },
    {
      "number": 3,
      "hebrew": "ולקחת פך־השמן ויצקת על־ראשו ואמרת כה־אמר יהוה משחתיך למלך אל־ישראל ופתחת הדלת ונסתה ולא תחכה"
    },
    {
      "number": 4,
      "hebrew": "וילך הנער הנער הנביא רמת גלעד"
    },
    {
      "number": 5,
      "hebrew": "ויבא והנה שרי החיל ישבים ויאמר דבר לי אליך השר ויאמר יהוא אל־מי מכלנו ויאמר אליך השר"
    },
    {
      "number": 6,
      "hebrew": "ויקם ויבא הביתה ויצק השמן אל־ראשו ויאמר לו כה־אמר יהוה אלהי ישראל משחתיך למלך אל־עם יהוה אל־ישראל"
    },
    {
      "number": 7,
      "hebrew": "והכיתה את־בית אחאב אדניך ונקמתי דמי עבדי הנביאים ודמי כל־עבדי יהוה מיד איזבל"
    },
    {
      "number": 8,
      "hebrew": "ואבד כל־בית אחאב והכרתי לאחאב משתין בקיר ועצור ועזוב בישראל"
    },
    {
      "number": 9,
      "hebrew": "ונתתי את־בית אחאב כבית ירבעם בן־נבט וכבית בעשא בן־אחיה"
    },
    {
      "number": 10,
      "hebrew": "ואת־איזבל יאכלו הכלבים בחלק יזרעאל ואין קבר ויפתח הדלת וינס"
    },
    {
      "number": 11,
      "hebrew": "ויהוא יצא אל־עבדי אדניו ויאמר לו השלום מדוע בא־המשגע הזה אליך ויאמר אליהם אתם ידעתם את־האיש ואת־שיחו"
    },
    {
      "number": 12,
      "hebrew": "ויאמרו שקר הגד־נא לנו ויאמר כזאת וכזאת אמר אלי לאמר כה אמר יהוה משחתיך למלך אל־ישראל"
    },
    {
      "number": 13,
      "hebrew": "וימהרו ויקחו איש בגדו וישימו תחתיו אל־גרם המעלות ויתקעו בשופר ויאמרו מלך יהוא"
    },
    {
      "number": 14,
      "hebrew": "ויתקשר יהוא בן־יהושפט בן־נמשי אל־יורם ויורם היה שמר ברמת גלעד הוא וכל־ישראל מפני חזאל מלך־ארם"
    },
    {
      "number": 15,
      "hebrew": "וישב יהורם המלך להתרפא ביזרעאל מן־המכים אשר יכהו ארמים בהלחמו את־חזאל מלך ארם ויאמר יהוא אם־יש נפשכם אל־יצא פליט מן־העיר ללכת לגיד [להגיד] ביזרעאל"
    },
    {
      "number": 16,
      "hebrew": "וירכב יהוא וילך יזרעאלה כי יורם שכב שמה ואחזיה מלך יהודה ירד לראות את־יורם"
    },
    {
      "number": 17,
      "hebrew": "והצפה עמד על־המגדל ביזרעאל וירא את־שפעת יהוא בבאו ויאמר שפעת אני ראה ויאמר יהורם קח רכב ושלח לקראתם ויאמר השלום"
    },
    {
      "number": 18,
      "hebrew": "וילך רכב הסוס לקראתו ויאמר כה־אמר המלך השלום ויאמר יהוא מה־לך ולשלום סב אל־אחרי ויגד הצפה לאמר בא־המלאך עד־הם ולא־שב"
    },
    {
      "number": 19,
      "hebrew": "וישלח רכב סוס שני ויבא אלהם ויאמר כה־אמר המלך שלום ויאמר יהוא מה־לך ולשלום סב אל־אחרי"
    },
    {
      "number": 20,
      "hebrew": "ויגד הצפה לאמר בא עד־אליהם ולא־שב והמנהג כמנהג יהוא בן־נמשי כי בשגעון ינהג"
    },
    {
      "number": 21,
      "hebrew": "ויאמר יהורם אסר ויאסר רכבו ויצא יהורם מלך־ישראל ואחזיהו מלך־יהודה איש ברכבו ויצאו לקראת יהוא וימצאהו בחלקת נבות היזרעאלי"
    },
    {
      "number": 22,
      "hebrew": "ויהי כראות יהורם את־יהוא ויאמר השלום יהוא ויאמר מה השלום עד־זנוני איזבל אמך וכשפיה הרבים"
    },
    {
      "number": 23,
      "hebrew": "ויהפך יהורם ידיו וינס ויאמר אל־אחזיהו מרמה אחזיה"
    },
    {
      "number": 24,
      "hebrew": "ויהוא מלא ידו בקשת ויך את־יהורם בין זרעיו ויצא החצי מלבו ויכרע ברכבו"
    },
    {
      "number": 25,
      "hebrew": "ויאמר אל־בדקר שלשה [שלשו] שא השלכהו בחלקת שדה נבות היזרעאלי כי־זכר אני ואתה את רכבים צמדים אחרי אחאב אביו ויהוה נשא עליו את־המשא הזה"
    },
    {
      "number": 26,
      "hebrew": "אם־לא את־דמי נבות ואת־דמי בניו ראיתי אמש נאם־יהוה ושלמתי לך בחלקה הזאת נאם־יהוה ועתה שא השלכהו בחלקה כדבר יהוה"
    },
    {
      "number": 27,
      "hebrew": "ואחזיה מלך־יהודה ראה וינס דרך בית הגן וירדף אחריו יהוא ויאמר גם־אתו הכהו אל־המרכבה במעלה־גור אשר את־יבלעם וינס מגדו וימת שם"
    },
    {
      "number": 28,
      "hebrew": "וירכבו אתו עבדיו ירושלמה ויקברו אתו בקברתו עם־אבתיו בעיר דוד",
      "parsha": "פ"
    },
    {
      "number": 29,
      "hebrew": "ובשנת אחת עשרה שנה ליורם בן־אחאב מלך אחזיה על־יהודה"
    },
    {
      "number": 30,
      "hebrew": "ויבוא יהוא יזרעאלה ואיזבל שמעה ותשם בפוך עיניה ותיטב את־ראשה ותשקף בעד החלון"
    },
    {
      "number": 31,
      "hebrew": "ויהוא בא בשער ותאמר השלום זמרי הרג אדניו"
    },
    {
      "number": 32,
      "hebrew": "וישא פניו אל־החלון ויאמר מי אתי מי וישקיפו אליו שנים שלשה סריסים"
    },
    {
      "number": 33,
      "hebrew": "ויאמר שמטהו [שמטוה] וישמטוה ויז מדמה אל־הקיר ואל־הסוסים וירמסנה"
    },
    {
      "number": 34,
      "hebrew": "ויבא ויאכל וישת ויאמר פקדו־נא את־הארורה הזאת וקברוה כי בת־מלך היא"
    },
    {
      "number": 35,
      "hebrew": "וילכו לקברה ולא־מצאו בה כי אם־הגלגלת והרגלים וכפות הידים"
    },
    {
      "number": 36,
      "hebrew": "וישבו ויגידו לו ויאמר דבר־יהוה הוא אשר דבר ביד־עבדו אליהו התשבי לאמר בחלק יזרעאל יאכלו הכלבים את־בשר איזבל"
    },
    {
      "number": 37,
      "hebrew": "והית [והיתה] נבלת איזבל כדמן על־פני השדה בחלק יזרעאל אשר לא־יאמרו זאת איזבל",
      "parsha": "ס"
    }
  ]
}