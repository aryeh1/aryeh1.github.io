{
  "book": "II Kings",
  "bookHebrew": "מלכים ב",
  "chapter": 15,
  "verses": [
    {
      "number": 1,
      "hebrew": "בשנת עשרים ושבע שנה לירבעם מלך ישראל מלך עזריה בן־אמציה מלך יהודה"
    },
    {
      "number": 2,
      "hebrew": "בן־שש עשרה שנה היה במלכו וחמשים ושתים שנה מלך בירושלם ושם אמו יכליהו מירושלם"
    },
    {
      "number": 3,
      "hebrew": "ויעש הישר בעיני יהוה ככל אשר־עשה אמציהו אביו"
    },
    {
      "number": 4,
      "hebrew": "רק הבמות לא־סרו עוד העם מזבחים ומקטרים בבמות"
    },
    {
      "number": 5,
      "hebrew": "וינגע יהוה את־המלך ויהי מצרע עד־יום מתו וישב בבית החפשית ויותם בן־המלך על־הבית שפט את־עם הארץ"
    },
    {
      "number": 6,
      "hebrew": "ויתר דברי עזריהו וכל־אשר עשה הלא־הם כתובים על־ספר דברי הימים למלכי יהודה"
    },
    {
      "number": 7,
      "hebrew": "וישכב עזריה עם־אבתיו ויקברו אתו עם־אבתיו בעיר דוד וימלך יותם בנו תחתיו",
      "parsha": "פ"
    },
    {
      "number": 8,
      "hebrew": "בשנת שלשים ושמנה שנה לעזריהו מלך יהודה מלך זכריהו בן־ירבעם על־ישראל בשמרון ששה חדשים"
    },
    {
      "number": 9,
      "hebrew": "ויעש הרע בעיני יהוה כאשר עשו אבתיו לא סר מחטאות ירבעם בן־נבט אשר החטיא את־ישראל"
    },
    {
      "number": 10,
      "hebrew": "ויקשר עליו שלם בן־יבש ויכהו קבל־עם וימיתהו וימלך תחתיו"
    },
    {
      "number": 11,
      "hebrew": "ויתר דברי זכריה הנם כתובים על־ספר דברי הימים למלכי ישראל"
    },
    {
      "number": 12,
      "hebrew": "הוא דבר־יהוה אשר דבר אל־יהוא לאמר בני רביעים ישבו לך על־כסא ישראל ויהי־כן",
      "parsha": "פ"
    },
    {
      "number": 13,
      "hebrew": "שלום בן־יביש מלך בשנת שלשים ותשע שנה לעזיה מלך יהודה וימלך ירח־ימים בשמרון"
    },
    {
      "number": 14,
      "hebrew": "ויעל מנחם בן־גדי מתרצה ויבא שמרון ויך את־שלום בן־יביש בשמרון וימיתהו וימלך תחתיו"
    },
    {
      "number": 15,
      "hebrew": "ויתר דברי שלום וקשרו אשר קשר הנם כתבים על־ספר דברי הימים למלכי ישראל"
    },
    {
      "number": 16,
      "hebrew": "אז יכה־מנחם את־תפסח ואת־כל־אשר־בה ואת־גבוליה מתרצה כי לא פתח ויך את כל־ההרותיה בקע",
      "parsha": "פ"
    },
    {
      "number": 17,
      "hebrew": "בשנת שלשים ותשע שנה לעזריה מלך יהודה מלך מנחם בן־גדי על־ישראל עשר שנים בשמרון"
    },
    {
      "number": 18,
      "hebrew": "ויעש הרע בעיני יהוה לא סר מעל חטאות ירבעם בן־נבט אשר־החטיא את־ישראל כל־ימיו"
    },
    {
      "number": 19,
      "hebrew": "בא פול מלך־אשור על־הארץ ויתן מנחם לפול אלף ככר־כסף להיות ידיו אתו להחזיק הממלכה בידו"
    },
    {
      "number": 20,
      "hebrew": "ויצא מנחם את־הכסף על־ישראל על כל־גבורי החיל לתת למלך אשור חמשים שקלים כסף לאיש אחד וישב מלך אשור ולא־עמד שם בארץ"
    },
    {
      "number": 21,
      "hebrew": "ויתר דברי מנחם וכל־אשר עשה הלוא־הם כתובים על־ספר דברי הימים למלכי ישראל"
    },
    {
      "number": 22,
      "hebrew": "וישכב מנחם עם־אבתיו וימלך פקחיה בנו תחתיו",
      "parsha": "פ"
    },
    {
      "number": 23,
      "hebrew": "בשנת חמשים שנה לעזריה מלך יהודה מלך פקחיה בן־מנחם על־ישראל בשמרון שנתים"
    },
    {
      "number": 24,
      "hebrew": "ויעש הרע בעיני יהוה לא סר מחטאות ירבעם בן־נבט אשר החטיא את־ישראל"
    },
    {
      "number": 25,
      "hebrew": "ויקשר עליו פקח בן־רמליהו שלישו ויכהו בשמרון בארמון בית־מלך [המלך] את־ארגב ואת־האריה ועמו חמשים איש מבני גלעדים וימיתהו וימלך תחתיו"
    },
    {
      "number": 26,
      "hebrew": "ויתר דברי פקחיה וכל־אשר עשה הנם כתובים על־ספר דברי הימים למלכי ישראל",
      "parsha": "פ"
    },
    {
      "number": 27,
      "hebrew": "בשנת חמשים ושתים שנה לעזריה מלך יהודה מלך פקח בן־רמליהו על־ישראל בשמרון עשרים שנה"
    },
    {
      "number": 28,
      "hebrew": "ויעש הרע בעיני יהוה לא סר מן־חטאות ירבעם בן־נבט אשר החטיא את־ישראל"
    },
    {
      "number": 29,
      "hebrew": "בימי פקח מלך־ישראל בא תגלת פלאסר מלך אשור ויקח את־עיון ואת־אבל בית־מעכה ואת־ינוח ואת־קדש ואת־חצור ואת־הגלעד ואת־הגלילה כל ארץ נפתלי ויגלם אשורה"
    },
    {
      "number": 30,
      "hebrew": "ויקשר־קשר הושע בן־אלה על־פקח בן־רמליהו ויכהו וימיתהו וימלך תחתיו בשנת עשרים ליותם בן־עזיה"
    },
    {
      "number": 31,
      "hebrew": "ויתר דברי־פקח וכל־אשר עשה הנם כתובים על־ספר דברי הימים למלכי ישראל",
      "parsha": "פ"
    },
    {
      "number": 32,
      "hebrew": "בשנת שתים לפקח בן־רמליהו מלך ישראל מלך יותם בן־עזיהו מלך יהודה"
    },
    {
      "number": 33,
      "hebrew": "בן־עשרים וחמש שנה היה במלכו ושש־עשרה שנה מלך בירושלם ושם אמו ירושא בת־צדוק"
    },
    {
      "number": 34,
      "hebrew": "ויעש הישר בעיני יהוה ככל אשר־עשה עזיהו אביו עשה"
    },
    {
      "number": 35,
      "hebrew": "רק הבמות לא סרו עוד העם מזבחים ומקטרים בבמות הוא בנה את־שער בית־יהוה העליון"
    },
    {
      "number": 36,
      "hebrew": "ויתר דברי יותם אשר עשה הלא־הם כתובים על־ספר דברי הימים למלכי יהודה"
    },
    {
      "number": 37,
      "hebrew": "בימים ההם החל יהוה להשליח ביהודה רצין מלך ארם ואת פקח בן־רמליהו"
    },
    {
      "number": 38,
      "hebrew": "וישכב יותם עם־אבתיו ויקבר עם־אבתיו בעיר דוד אביו וימלך אחז בנו תחתיו",
      "parsha": "פ"
    }
  ]
}