{
  "book": "II Kings",
  "bookHebrew": "מלכים ב",
  "chapter": 14,
  "verses": [
    {
      "number": 1,
      "hebrew": "בשנת שתים ליואש בן־יואחז מלך ישראל מלך אמציהו בן־יואש מלך יהודה"
    },
    {
      "number": 2,
      "hebrew": "בן־עשרים וחמש שנה היה במלכו ועשרים ותשע שנה מלך בירושלם ושם אמו יהועדין [יהועדן] מן־ירושלם"
    },
    {
      "number": 3,
      "hebrew": "ויעש הישר בעיני יהוה רק לא כדוד אביו ככל אשר־עשה יואש אביו עשה"
    },
    {
      "number": 4,
      "hebrew": "רק הבמות לא־סרו עוד העם מזבחים ומקטרים בבמות"
    },
    {
      "number": 5,
      "hebrew": "ויהי כאשר חזקה הממלכה בידו ויך את־עבדיו המכים את־המלך אביו"
    },
    {
      "number": 6,
      "hebrew": "ואת־בני המכים לא המית ככתוב בספר תורת־משה אשר־צוה יהוה לאמר לא־יומתו אבות על־בנים ובנים לא־יומתו על־אבות כי אם־איש בחטאו ימות [יומת]"
    },
    {
      "number": 7,
      "hebrew": "הוא־הכה את־אדום בגיא־המלח [מלח] עשרת אלפים ותפש את־הסלע במלחמה ויקרא את־שמה יקתאל עד היום הזה",
      "parsha": "פ"
    },
    {
      "number": 8,
      "hebrew": "אז שלח אמציה מלאכים אל־יהואש בן־יהואחז בן־יהוא מלך ישראל לאמר לכה נתראה פנים"
    },
    {
      "number": 9,
      "hebrew": "וישלח יהואש מלך־ישראל אל־אמציהו מלך־יהודה לאמר החוח אשר בלבנון שלח אל־הארז אשר בלבנון לאמר תנה־את־בתך לבני לאשה ותעבר חית השדה אשר בלבנון ותרמס את־החוח"
    },
    {
      "number": 10,
      "hebrew": "הכה הכית את־אדום ונשאך לבך הכבד ושב בביתך ולמה תתגרה ברעה ונפלתה אתה ויהודה עמך"
    },
    {
      "number": 11,
      "hebrew": "ולא־שמע אמציהו ויעל יהואש מלך־ישראל ויתראו פנים הוא ואמציהו מלך־יהודה בבית שמש אשר ליהודה"
    },
    {
      "number": 12,
      "hebrew": "וינגף יהודה לפני ישראל וינסו איש לאהלו [לאהליו]"
    },
    {
      "number": 13,
      "hebrew": "ואת אמציהו מלך־יהודה בן־יהואש בן־אחזיהו תפש יהואש מלך־ישראל בבית שמש ויבאו [ויבא] ירושלם ויפרץ בחומת ירושלם בשער אפרים עד־שער הפנה ארבע מאות אמה"
    },
    {
      "number": 14,
      "hebrew": "ולקח את־כל־הזהב־והכסף ואת כל־הכלים הנמצאים בית־יהוה ובאצרות בית המלך ואת בני התערבות וישב שמרונה"
    },
    {
      "number": 15,
      "hebrew": "ויתר דברי יהואש אשר עשה וגבורתו ואשר נלחם עם אמציהו מלך־יהודה הלא־הם כתובים על־ספר דברי הימים למלכי ישראל"
    },
    {
      "number": 16,
      "hebrew": "וישכב יהואש עם־אבתיו ויקבר בשמרון עם מלכי ישראל וימלך ירבעם בנו תחתיו",
      "parsha": "פ"
    },
    {
      "number": 17,
      "hebrew": "ויחי אמציהו בן־יואש מלך יהודה אחרי מות יהואש בן־יהואחז מלך ישראל חמש עשרה שנה"
    },
    {
      "number": 18,
      "hebrew": "ויתר דברי אמציהו הלא־הם כתובים על־ספר דברי הימים למלכי יהודה"
    },
    {
      "number": 19,
      "hebrew": "ויקשרו עליו קשר בירושלם וינס לכישה וישלחו אחריו לכישה וימתהו שם"
    },
    {
      "number": 20,
      "hebrew": "וישאו אתו על־הסוסים ויקבר בירושלם עם־אבתיו בעיר דוד"
    },
    {
      "number": 21,
      "hebrew": "ויקחו כל־עם יהודה את־עזריה והוא בן־שש עשרה שנה וימלכו אתו תחת אביו אמציהו"
    },
    {
      "number": 22,
      "hebrew": "הוא בנה את־אילת וישבה ליהודה אחרי שכב־המלך עם־אבתיו",
      "parsha": "פ"
    },
    {
      "number": 23,
      "hebrew": "בשנת חמש־עשרה שנה לאמציהו בן־יואש מלך יהודה מלך ירבעם בן־יואש מלך־ישראל בשמרון ארבעים ואחת שנה"
    },
    {
      "number": 24,
      "hebrew": "ויעש הרע בעיני יהוה לא סר מכל־חטאות ירבעם בן־נבט אשר החטיא את־ישראל"
    },
    {
      "number": 25,
      "hebrew": "הוא השיב את־גבול ישראל מלבוא חמת עד־ים הערבה כדבר יהוה אלהי ישראל אשר דבר ביד־עבדו יונה בן־אמתי הנביא אשר מגת החפר"
    },
    {
      "number": 26,
      "hebrew": "כי־ראה יהוה את־עני ישראל מרה מאד ואפס עצור ואפס עזוב ואין עזר לישראל"
    },
    {
      "number": 27,
      "hebrew": "ולא־דבר יהוה למחות את־שם ישראל מתחת השמים ויושיעם ביד ירבעם בן־יואש"
    },
    {
      "number": 28,
      "hebrew": "ויתר דברי ירבעם וכל־אשר עשה וגבורתו אשר־נלחם ואשר השיב את־דמשק ואת־חמת ליהודה בישראל הלא־הם כתובים על־ספר דברי הימים למלכי ישראל"
    },
    {
      "number": 29,
      "hebrew": "וישכב ירבעם עם־אבתיו עם מלכי ישראל וימלך זכריה בנו תחתיו",
      "parsha": "פ"
    }
  ]
}