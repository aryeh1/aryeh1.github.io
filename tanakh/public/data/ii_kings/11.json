{
  "book": "II Kings",
  "bookHebrew": "מלכים ב",
  "chapter": 11,
  "verses": [
    {
      "number": 1,
      "hebrew": "ועתליה אם אחזיהו וראתה [ראתה] כי מת בנה ותקם ותאבד את כל־זרע הממלכה"
    },
    {
      "number": 2,
      "hebrew": "ותקח יהושבע בת־המלך־יורם אחות אחזיהו את־יואש בן־אחזיה ותגנב אתו מתוך בני־המלך הממותתים [המומתים] אתו ואת־מינקתו בחדר המטות ויסתרו אתו מפני עתליהו ולא הומת"
    },
    {
      "number": 3,
      "hebrew": "ויהי אתה בית יהוה מתחבא שש שנים ועתליה מלכת על־הארץ",
      "parsha": "פ"
    },
    {
      "number": 4,
      "hebrew": "ובשנה השביעית שלח יהוידע ויקח את־שרי המאיות [המאות] לכרי ולרצים ויבא אתם אליו בית יהוה ויכרת להם ברית וישבע אתם בבית יהוה וירא אתם את־בן־המלך"
    },
    {
      "number": 5,
      "hebrew": "ויצום לאמר זה הדבר אשר תעשון השלשית מכם באי השבת ושמרי משמרת בית המלך"
    },
    {
      "number": 6,
      "hebrew": "והשלשית בשער סור והשלשית בשער אחר הרצים ושמרתם את־משמרת הבית מסח"
    },
    {
      "number": 7,
      "hebrew": "ושתי הידות בכם כל יצאי השבת ושמרו את־משמרת בית־יהוה אל־המלך"
    },
    {
      "number": 8,
      "hebrew": "והקפתם על־המלך סביב איש וכליו בידו והבא אל־השדרות יומת והיו את־המלך בצאתו ובבאו"
    },
    {
      "number": 9,
      "hebrew": "ויעשו שרי המאיות [המאות] ככל אשר־צוה יהוידע הכהן ויקחו איש את־אנשיו באי השבת עם יצאי השבת ויבאו אל־יהוידע הכהן"
    },
    {
      "number": 10,
      "hebrew": "ויתן הכהן לשרי המאיות [המאות] את־החנית ואת־השלטים אשר למלך דוד אשר בבית יהוה"
    },
    {
      "number": 11,
      "hebrew": "ויעמדו הרצים איש וכליו בידו מכתף הבית הימנית עד־כתף הבית השמאלית למזבח ולבית על־המלך סביב"
    },
    {
      "number": 12,
      "hebrew": "ויוצא את־בן־המלך ויתן עליו את־הנזר ואת־העדות וימלכו אתו וימשחהו ויכו־כף ויאמרו יחי המלך",
      "parsha": "ס"
    },
    {
      "number": 13,
      "hebrew": "ותשמע עתליה את־קול הרצין העם ותבא אל־העם בית יהוה"
    },
    {
      "number": 14,
      "hebrew": "ותרא והנה המלך עמד על־העמוד כמשפט והשרים והחצצרות אל־המלך וכל־עם הארץ שמח ותקע בחצצרות ותקרע עתליה את־בגדיה ותקרא קשר קשר"
    },
    {
      "number": 15,
      "hebrew": "ויצו יהוידע הכהן את־שרי המיאות [המאות ] פקדי החיל ויאמר אליהם הוציאו אתה אל־מבית לשדרת והבא אחריה המת בחרב כי אמר הכהן אל־תומת בית יהוה"
    },
    {
      "number": 16,
      "hebrew": "וישמו לה ידים ותבוא דרך־מבוא הסוסים בית המלך ותומת שם",
      "parsha": "ס"
    },
    {
      "number": 17,
      "hebrew": "ויכרת יהוידע את־הברית בין יהוה ובין המלך ובין העם להיות לעם ליהוה ובין המלך ובין העם"
    },
    {
      "number": 18,
      "hebrew": "ויבאו כל־עם הארץ בית־הבעל ויתצהו את־מזבחתו [מזבחתיו] ואת־צלמיו שברו היטב ואת מתן כהן הבעל הרגו לפני המזבחות וישם הכהן פקדות על־בית יהוה"
    },
    {
      "number": 19,
      "hebrew": "ויקח את־שרי המאות ואת־הכרי ואת־הרצים ואת כל־עם הארץ וירידו את־המלך מבית יהוה ויבואו דרך־שער הרצים בית המלך וישב על־כסא המלכים"
    },
    {
      "number": 20,
      "hebrew": "וישמח כל־עם־הארץ והעיר שקטה ואת־עתליהו המיתו בחרב בית מלך [המלך]",
      "parsha": "ס"
    }
  ]
}