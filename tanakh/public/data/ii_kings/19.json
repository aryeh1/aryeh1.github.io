{
  "book": "II Kings",
  "bookHebrew": "מלכים ב",
  "chapter": 19,
  "verses": [
    {
      "number": 1,
      "hebrew": "ויהי כשמע המלך חזקיהו ויקרע את־בגדיו ויתכס בשק ויבא בית יהוה"
    },
    {
      "number": 2,
      "hebrew": "וישלח את־אליקים אשר־על־הבית ושבנא הספר ואת זקני הכהנים מתכסים בשקים אל־ישעיהו הנביא בן־אמוץ"
    },
    {
      "number": 3,
      "hebrew": "ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משבר וכח אין ללדה"
    },
    {
      "number": 4,
      "hebrew": "אולי ישמע יהוה אלהיך את כל־דברי רב־שקה אשר שלחו מלך־אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה"
    },
    {
      "number": 5,
      "hebrew": "ויבאו עבדי המלך חזקיהו אל־ישעיהו"
    },
    {
      "number": 6,
      "hebrew": "ויאמר להם ישעיהו כה תאמרון אל־אדניכם כה אמר יהוה אל־תירא מפני הדברים אשר שמעת אשר גדפו נערי מלך־אשור אתי"
    },
    {
      "number": 7,
      "hebrew": "הנני נתן בו רוח ושמע שמועה ושב לארצו והפלתיו בחרב בארצו"
    },
    {
      "number": 8,
      "hebrew": "וישב רב־שקה וימצא את־מלך אשור נלחם על־לבנה כי שמע כי נסע מלכיש"
    },
    {
      "number": 9,
      "hebrew": "וישמע אל־תרהקה מלך־כוש לאמר הנה יצא להלחם אתך וישב וישלח מלאכים אל־חזקיהו לאמר"
    },
    {
      "number": 10,
      "hebrew": "כה תאמרון אל־חזקיהו מלך־יהודה לאמר אל־ישאך אלהיך אשר אתה בטח בו לאמר לא תנתן ירושלם ביד מלך אשור"
    },
    {
      "number": 11,
      "hebrew": "הנה אתה שמעת את אשר עשו מלכי אשור לכל־הארצות להחרימם ואתה תנצל"
    },
    {
      "number": 12,
      "hebrew": "ההצילו אתם אלהי הגוים אשר שחתו אבותי את־גוזן ואת־חרן ורצף ובני־עדן אשר בתלאשר"
    },
    {
      "number": 13,
      "hebrew": "איו מלך־חמת ומלך ארפד ומלך לעיר ספרוים הנע ועוה"
    },
    {
      "number": 14,
      "hebrew": "ויקח חזקיהו את־הספרים מיד המלאכים ויקראם ויעל בית יהוה ויפרשהו חזקיהו לפני יהוה",
      "parsha": "פ"
    },
    {
      "number": 15,
      "hebrew": "ויתפלל חזקיהו לפני יהוה ויאמר יהוה אלהי ישראל ישב הכרבים אתה־הוא האלהים לבדך לכל ממלכות הארץ אתה עשית את־השמים ואת־הארץ"
    },
    {
      "number": 16,
      "hebrew": "הטה יהוה אזנך ושמע פקח יהוה עיניך וראה ושמע את דברי סנחריב אשר שלחו לחרף אלהים חי"
    },
    {
      "number": 17,
      "hebrew": "אמנם יהוה החריבו מלכי אשור את־הגוים ואת־ארצם"
    },
    {
      "number": 18,
      "hebrew": "ונתנו את־אלהיהם באש כי לא אלהים המה כי אם־מעשה ידי־אדם עץ ואבן ויאבדום"
    },
    {
      "number": 19,
      "hebrew": "ועתה יהוה אלהינו הושיענו נא מידו וידעו כל־ממלכות הארץ כי אתה יהוה אלהים לבדך",
      "parsha": "ס"
    },
    {
      "number": 20,
      "hebrew": "וישלח ישעיהו בן־אמוץ אל־חזקיהו לאמר כה־אמר יהוה אלהי ישראל אשר התפללת אלי אל־סנחרב מלך־אשור שמעתי"
    },
    {
      "number": 21,
      "hebrew": "זה הדבר אשר־דבר יהוה עליו בזה לך לעגה לך בתולת בת־ציון אחריך ראש הניעה בת ירושלם"
    },
    {
      "number": 22,
      "hebrew": "את־מי חרפת וגדפת ועל־מי הרימות קול ותשא מרום עיניך על־קדוש ישראל"
    },
    {
      "number": 23,
      "hebrew": "ביד מלאכיך חרפת אדני ותאמר ברכב [ברב] רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצה יער כרמלו"
    },
    {
      "number": 24,
      "hebrew": "אני קרתי ושתיתי מים זרים ואחרב בכף־פעמי כל יארי מצור"
    },
    {
      "number": 25,
      "hebrew": "הלא־שמעת למרחוק אתה עשיתי למימי קדם ויצרתיה עתה הביאתיה ותהי להשות גלים נצים ערים בצרות"
    },
    {
      "number": 26,
      "hebrew": "וישביהן קצרי־יד חתו ויבשו היו עשב שדה וירק דשא חציר גגות ושדפה לפני קמה"
    },
    {
      "number": 27,
      "hebrew": "ושבתך וצאתך ובאך ידעתי ואת התרגזך אלי"
    },
    {
      "number": 28,
      "hebrew": "יען התרגזך אלי ושאננך עלה באזני ושמתי חחי באפך ומתגי בשפתיך והשבתיך בדרך אשר־באת בה"
    },
    {
      "number": 29,
      "hebrew": "וזה־לך האות אכול השנה ספיח ובשנה השנית סחיש ובשנה השלישית זרעו וקצרו ונטעו כרמים ואכלו פרים"
    },
    {
      "number": 30,
      "hebrew": "ויספה פליטת בית־יהודה הנשארה שרש למטה ועשה פרי למעלה"
    },
    {
      "number": 31,
      "hebrew": "כי מירושלם תצא שארית ופליטה מהר ציון קנאת יהוה [צבאות] תעשה־זאת",
      "parsha": "ס"
    },
    {
      "number": 32,
      "hebrew": "לכן כה־אמר יהוה אל־מלך אשור לא יבא אל־העיר הזאת ולא־יורה שם חץ ולא־יקדמנה מגן ולא־ישפך עליה סללה"
    },
    {
      "number": 33,
      "hebrew": "בדרך אשר־יבא בה ישוב ואל־העיר הזאת לא יבא נאם־יהוה"
    },
    {
      "number": 34,
      "hebrew": "וגנותי אל־העיר הזאת להושיעה למעני ולמען דוד עבדי"
    },
    {
      "number": 35,
      "hebrew": "ויהי בלילה ההוא ויצא מלאך יהוה ויך במחנה אשור מאה שמונים וחמשה אלף וישכימו בבקר והנה כלם פגרים מתים"
    },
    {
      "number": 36,
      "hebrew": "ויסע וילך וישב סנחריב מלך־אשור וישב בנינוה"
    },
    {
      "number": 37,
      "hebrew": "ויהי הוא משתחוה בית נסרך אלהיו ואדרמלך ושראצר [בניו] הכהו בחרב והמה נמלטו ארץ אררט וימלך אסר־חדן בנו תחתיו",
      "parsha": "פ"
    }
  ]
}