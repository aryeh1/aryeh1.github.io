{
  "book": "II Kings",
  "bookHebrew": "מלכים ב",
  "chapter": 17,
  "verses": [
    {
      "number": 1,
      "hebrew": "בשנת שתים עשרה לאחז מלך יהודה מלך הושע בן־אלה בשמרון על־ישראל תשע שנים"
    },
    {
      "number": 2,
      "hebrew": "ויעש הרע בעיני יהוה רק לא כמלכי ישראל אשר היו לפניו"
    },
    {
      "number": 3,
      "hebrew": "עליו עלה שלמנאסר מלך אשור ויהי־לו הושע עבד וישב לו מנחה"
    },
    {
      "number": 4,
      "hebrew": "וימצא מלך־אשור בהושע קשר אשר שלח מלאכים אל־סוא מלך־מצרים ולא־העלה מנחה למלך אשור כשנה בשנה ויעצרהו מלך אשור ויאסרהו בית כלא"
    },
    {
      "number": 5,
      "hebrew": "ויעל מלך־אשור בכל־הארץ ויעל שמרון ויצר עליה שלש שנים"
    },
    {
      "number": 6,
      "hebrew": "בשנת התשיעית להושע לכד מלך־אשור את־שמרון ויגל את־ישראל אשורה וישב אתם בחלח ובחבור נהר גוזן וערי מדי"
    },
    {
      "number": 7,
      "hebrew": "ויהי כי־חטאו בני־ישראל ליהוה אלהיהם המעלה אתם מארץ מצרים מתחת יד פרעה מלך־מצרים וייראו אלהים אחרים"
    },
    {
      "number": 8,
      "hebrew": "וילכו בחקות הגוים אשר הוריש יהוה מפני בני ישראל ומלכי ישראל אשר עשו"
    },
    {
      "number": 9,
      "hebrew": "ויחפאו בני־ישראל דברים אשר לא־כן על־יהוה אלהיהם ויבנו להם במות בכל־עריהם ממגדל נוצרים עד־עיר מבצר"
    },
    {
      "number": 10,
      "hebrew": "ויצבו להם מצבות ואשרים על כל־גבעה גבהה ותחת כל־עץ רענן"
    },
    {
      "number": 11,
      "hebrew": "ויקטרו־שם בכל־במות כגוים אשר־הגלה יהוה מפניהם ויעשו דברים רעים להכעיס את־יהוה"
    },
    {
      "number": 12,
      "hebrew": "ויעבדו הגללים אשר אמר יהוה להם לא תעשו את־הדבר הזה"
    },
    {
      "number": 13,
      "hebrew": "ויעד יהוה בישראל וביהודה ביד כל־נביאו [נביאי] כל־חזה לאמר שבו מדרכיכם הרעים ושמרו מצותי חקותי ככל־התורה אשר צויתי את־אבתיכם ואשר שלחתי אליכם ביד עבדי הנביאים"
    },
    {
      "number": 14,
      "hebrew": "ולא שמעו ויקשו את־ערפם כערף אבותם אשר לא האמינו ביהוה אלהיהם"
    },
    {
      "number": 15,
      "hebrew": "וימאסו את־חקיו ואת־בריתו אשר כרת את־אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר סביבתם אשר צוה יהוה אתם לבלתי עשות כהם"
    },
    {
      "number": 16,
      "hebrew": "ויעזבו את־כל־מצות יהוה אלהיהם ויעשו להם מסכה שנים [שני] עגלים ויעשו אשירה וישתחוו לכל־צבא השמים ויעבדו את־הבעל"
    },
    {
      "number": 17,
      "hebrew": "ויעבירו את־בניהם ואת־בנותיהם באש ויקסמו קסמים וינחשו ויתמכרו לעשות הרע בעיני יהוה להכעיסו"
    },
    {
      "number": 18,
      "hebrew": "ויתאנף יהוה מאד בישראל ויסרם מעל פניו לא נשאר רק שבט יהודה לבדו"
    },
    {
      "number": 19,
      "hebrew": "גם־יהודה לא שמר את־מצות יהוה אלהיהם וילכו בחקות ישראל אשר עשו"
    },
    {
      "number": 20,
      "hebrew": "וימאס יהוה בכל־זרע ישראל ויענם ויתנם ביד־שסים עד אשר השליכם מפניו"
    },
    {
      "number": 21,
      "hebrew": "כי־קרע ישראל מעל בית דוד וימליכו את־ירבעם בן־נבט וידא [וידח] ירבעם את־ישראל מאחרי יהוה והחטיאם חטאה גדולה"
    },
    {
      "number": 22,
      "hebrew": "וילכו בני ישראל בכל־חטאות ירבעם אשר עשה לא־סרו ממנה"
    },
    {
      "number": 23,
      "hebrew": "עד אשר־הסיר יהוה את־ישראל מעל פניו כאשר דבר ביד כל־עבדיו הנביאים ויגל ישראל מעל אדמתו אשורה עד היום הזה"
    },
    {
      "number": 24,
      "hebrew": "ויבא מלך־אשור מבבל ומכותה ומעוא ומחמת וספרוים וישב בערי שמרון תחת בני ישראל וירשו את־שמרון וישבו בעריה"
    },
    {
      "number": 25,
      "hebrew": "ויהי בתחלת שבתם שם לא יראו את־יהוה וישלח יהוה בהם את־האריות ויהיו הרגים בהם"
    },
    {
      "number": 26,
      "hebrew": "ויאמרו למלך אשור לאמר הגוים אשר הגלית ותושב בערי שמרון לא ידעו את־משפט אלהי הארץ וישלח־בם את־האריות והנם ממיתים אותם כאשר אינם ידעים את־משפט אלהי הארץ"
    },
    {
      "number": 27,
      "hebrew": "ויצו מלך־אשור לאמר הליכו שמה אחד מהכהנים אשר הגליתם משם וילכו וישבו שם וירם את־משפט אלהי הארץ"
    },
    {
      "number": 28,
      "hebrew": "ויבא אחד מהכהנים אשר הגלו משמרון וישב בבית־אל ויהי מורה אתם איך ייראו את־יהוה"
    },
    {
      "number": 29,
      "hebrew": "ויהיו עשים גוי גוי אלהיו ויניחו בבית הבמות אשר עשו השמרנים גוי גוי בעריהם אשר הם ישבים שם"
    },
    {
      "number": 30,
      "hebrew": "ואנשי בבל עשו את־סכות בנות ואנשי־כות עשו את־נרגל ואנשי חמת עשו את־אשימא"
    },
    {
      "number": 31,
      "hebrew": "והעוים עשו נבחז ואת־תרתק והספרוים שרפים את־בניהם באש לאדרמלך וענמלך אלה [אלהי] ספרים [ספרוים]"
    },
    {
      "number": 32,
      "hebrew": "ויהיו יראים את־יהוה ויעשו להם מקצותם כהני במות ויהיו עשים להם בבית הבמות"
    },
    {
      "number": 33,
      "hebrew": "את־יהוה היו יראים ואת־אלהיהם היו עבדים כמשפט הגוים אשר־הגלו אתם משם"
    },
    {
      "number": 34,
      "hebrew": "עד היום הזה הם עשים כמשפטים הראשנים אינם יראים את־יהוה ואינם עשים כחקתם וכמשפטם וכתורה וכמצוה אשר צוה יהוה את־בני יעקב אשר־שם שמו ישראל"
    },
    {
      "number": 35,
      "hebrew": "ויכרת יהוה אתם ברית ויצום לאמר לא תיראו אלהים אחרים ולא־תשתחוו להם ולא תעבדום ולא תזבחו להם"
    },
    {
      "number": 36,
      "hebrew": "כי אם־את־יהוה אשר העלה אתכם מארץ מצרים בכח גדול ובזרוע נטויה אתו תיראו ולו תשתחוו ולו תזבחו"
    },
    {
      "number": 37,
      "hebrew": "ואת־החקים ואת־המשפטים והתורה והמצוה אשר כתב לכם תשמרון לעשות כל־הימים ולא תיראו אלהים אחרים"
    },
    {
      "number": 38,
      "hebrew": "והברית אשר־כרתי אתכם לא תשכחו ולא תיראו אלהים אחרים"
    },
    {
      "number": 39,
      "hebrew": "כי אם־את־יהוה אלהיכם תיראו והוא יציל אתכם מיד כל־איביכם"
    },
    {
      "number": 40,
      "hebrew": "ולא שמעו כי אם־כמשפטם הראשון הם עשים"
    },
    {
      "number": 41,
      "hebrew": "ויהיו הגוים האלה יראים את־יהוה ואת־פסיליהם היו עבדים גם־בניהם ובני בניהם כאשר עשו אבתם הם עשים עד היום הזה"
    }
  ]
}