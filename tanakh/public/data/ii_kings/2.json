{
  "book": "II Kings",
  "bookHebrew": "מלכים ב",
  "chapter": 2,
  "verses": [
    {
      "number": 1,
      "hebrew": "ויהי בהעלות יהוה את־אליהו בסערה השמים וילך אליהו ואלישע מן־הגלגל"
    },
    {
      "number": 2,
      "hebrew": "ויאמר אליהו אל־אלישע שב־נא פה כי יהוה שלחני עד־בית־אל ויאמר אלישע חי־יהוה וחי־נפשך אם־אעזבך וירדו בית־אל"
    },
    {
      "number": 3,
      "hebrew": "ויצאו בני־הנביאים אשר־בית־אל אל־אלישע ויאמרו אליו הידעת כי היום יהוה לקח את־אדניך מעל ראשך ויאמר גם־אני ידעתי החשו"
    },
    {
      "number": 4,
      "hebrew": "ויאמר לו אליהו אלישע שב־נא פה כי יהוה שלחני יריחו ויאמר חי־יהוה וחי־נפשך אם־אעזבך ויבאו יריחו"
    },
    {
      "number": 5,
      "hebrew": "ויגשו בני־הנביאים אשר־ביריחו אל־אלישע ויאמרו אליו הידעת כי היום יהוה לקח את־אדניך מעל ראשך ויאמר גם־אני ידעתי החשו"
    },
    {
      "number": 6,
      "hebrew": "ויאמר לו אליהו שב־נא פה כי יהוה שלחני הירדנה ויאמר חי־יהוה וחי־נפשך אם־אעזבך וילכו שניהם"
    },
    {
      "number": 7,
      "hebrew": "וחמשים איש מבני הנביאים הלכו ויעמדו מנגד מרחוק ושניהם עמדו על־הירדן"
    },
    {
      "number": 8,
      "hebrew": "ויקח אליהו את־אדרתו ויגלם ויכה את־המים ויחצו הנה והנה ויעברו שניהם בחרבה"
    },
    {
      "number": 9,
      "hebrew": "ויהי כעברם ואליהו אמר אל־אלישע שאל מה אעשה־לך בטרם אלקח מעמך ויאמר אלישע ויהי־נא פי־שנים ברוחך אלי"
    },
    {
      "number": 10,
      "hebrew": "ויאמר הקשית לשאול אם־תראה אתי לקח מאתך יהי־לך כן ואם־אין לא יהיה"
    },
    {
      "number": 11,
      "hebrew": "ויהי המה הלכים הלוך ודבר והנה רכב־אש וסוסי אש ויפרדו בין שניהם ויעל אליהו בסערה השמים"
    },
    {
      "number": 12,
      "hebrew": "ואלישע ראה והוא מצעק אבי אבי רכב ישראל ופרשיו ולא ראהו עוד ויחזק בבגדיו ויקרעם לשנים קרעים"
    },
    {
      "number": 13,
      "hebrew": "וירם את־אדרת אליהו אשר נפלה מעליו וישב ויעמד על־שפת הירדן"
    },
    {
      "number": 14,
      "hebrew": "ויקח את־אדרת אליהו אשר־נפלה מעליו ויכה את־המים ויאמר איה יהוה אלהי אליהו אף־הוא ויכה את־המים ויחצו הנה והנה ויעבר אלישע"
    },
    {
      "number": 15,
      "hebrew": "ויראהו בני־הנביאים אשר־ביריחו מנגד ויאמרו נחה רוח אליהו על־אלישע ויבאו לקראתו וישתחוו־לו ארצה"
    },
    {
      "number": 16,
      "hebrew": "ויאמרו אליו הנה־נא יש־את־עבדיך חמשים אנשים בני־חיל ילכו נא ויבקשו את־אדניך פן־נשאו רוח יהוה וישלכהו באחד ההרים או באחת הגיאות [הגאיות] ויאמר לא תשלחו"
    },
    {
      "number": 17,
      "hebrew": "ויפצרו־בו עד־בש ויאמר שלחו וישלחו חמשים איש ויבקשו שלשה־ימים ולא מצאהו"
    },
    {
      "number": 18,
      "hebrew": "וישבו אליו והוא ישב ביריחו ויאמר אלהם הלוא־אמרתי אליכם אל־תלכו",
      "parsha": "ס"
    },
    {
      "number": 19,
      "hebrew": "ויאמרו אנשי העיר אל־אלישע הנה־נא מושב העיר טוב כאשר אדני ראה והמים רעים והארץ משכלת"
    },
    {
      "number": 20,
      "hebrew": "ויאמר קחו־לי צלחית חדשה ושימו שם מלח ויקחו אליו"
    },
    {
      "number": 21,
      "hebrew": "ויצא אל־מוצא המים וישלך־שם מלח ויאמר כה־אמר יהוה רפאתי למים האלה לא־יהיה משם עוד מות ומשכלת"
    },
    {
      "number": 22,
      "hebrew": "וירפו המים עד היום הזה כדבר אלישע אשר דבר",
      "parsha": "פ"
    },
    {
      "number": 23,
      "hebrew": "ויעל משם בית־אל והוא עלה בדרך ונערים קטנים יצאו מן־העיר ויתקלסו־בו ויאמרו לו עלה קרח עלה קרח"
    },
    {
      "number": 24,
      "hebrew": "ויפן אחריו ויראם ויקללם בשם יהוה ותצאנה שתים דבים מן־היער ותבקענה מהם ארבעים ושני ילדים"
    },
    {
      "number": 25,
      "hebrew": "וילך משם אל־הר הכרמל ומשם שב שמרון",
      "parsha": "פ"
    }
  ]
}