{
  "book": "II Kings",
  "bookHebrew": "מלכים ב",
  "chapter": 7,
  "verses": [
    {
      "number": 1,
      "hebrew": "ויאמר אלישע שמעו דבר־יהוה כה אמר יהוה כעת מחר סאה־סלת בשקל וסאתים שערים בשקל בשער שמרון"
    },
    {
      "number": 2,
      "hebrew": "ויען השליש אשר־למלך נשען על־ידו את־איש האלהים ויאמר הנה יהוה עשה ארבות בשמים היהיה הדבר הזה ויאמר הנכה ראה בעיניך ומשם לא תאכל",
      "parsha": "פ"
    },
    {
      "number": 3,
      "hebrew": "וארבעה אנשים היו מצרעים פתח השער ויאמרו איש אל־רעהו מה אנחנו ישבים פה עד־מתנו"
    },
    {
      "number": 4,
      "hebrew": "אם־אמרנו נבוא העיר והרעב בעיר ומתנו שם ואם־ישבנו פה ומתנו ועתה לכו ונפלה אל־מחנה ארם אם־יחינו נחיה ואם־ימיתנו ומתנו"
    },
    {
      "number": 5,
      "hebrew": "ויקומו בנשף לבוא אל־מחנה ארם ויבאו עד־קצה מחנה ארם והנה אין־שם איש"
    },
    {
      "number": 6,
      "hebrew": "ואדני השמיע את־מחנה ארם קול רכב קול סוס קול חיל גדול ויאמרו איש אל־אחיו הנה שכר־עלינו מלך ישראל את־מלכי החתים ואת־מלכי מצרים לבוא עלינו"
    },
    {
      "number": 7,
      "hebrew": "ויקומו וינוסו בנשף ויעזבו את־אהליהם ואת־סוסיהם ואת־חמריהם המחנה כאשר־היא וינסו אל־נפשם"
    },
    {
      "number": 8,
      "hebrew": "ויבאו המצרעים האלה עד־קצה המחנה ויבאו אל־אהל אחד ויאכלו וישתו וישאו משם כסף וזהב ובגדים וילכו ויטמנו וישבו ויבאו אל־אהל אחר וישאו משם וילכו ויטמנו"
    },
    {
      "number": 9,
      "hebrew": "ויאמרו איש אל־רעהו לא־כן אנחנו עשים היום הזה יום־בשרה הוא ואנחנו מחשים וחכינו עד־אור הבקר ומצאנו עוון ועתה לכו ונבאה ונגידה בית המלך"
    },
    {
      "number": 10,
      "hebrew": "ויבאו ויקראו אל־שער העיר ויגידו להם לאמר באנו אל־מחנה ארם והנה אין־שם איש וקול אדם כי אם־הסוס אסור והחמור אסור ואהלים כאשר־המה"
    },
    {
      "number": 11,
      "hebrew": "ויקרא השערים ויגידו בית המלך פנימה"
    },
    {
      "number": 12,
      "hebrew": "ויקם המלך לילה ויאמר אל־עבדיו אגידה־נא לכם את אשר־עשו לנו ארם ידעו כי־רעבים אנחנו ויצאו מן־המחנה להחבה בהשדה [בשדה] לאמר כי־יצאו מן־העיר ונתפשם חיים ואל־העיר נבא"
    },
    {
      "number": 13,
      "hebrew": "ויען אחד מעבדיו ויאמר ויקחו־נא חמשה מן־הסוסים הנשארים אשר נשארו־בה הנם ככל־ההמון [המון] ישראל אשר נשארו־בה הנם ככל־המון ישראל אשר־תמו ונשלחה ונראה"
    },
    {
      "number": 14,
      "hebrew": "ויקחו שני רכב סוסים וישלח המלך אחרי מחנה־ארם לאמר לכו וראו"
    },
    {
      "number": 15,
      "hebrew": "וילכו אחריהם עד־הירדן והנה כל־הדרך מלאה בגדים וכלים אשר־השליכו ארם בהחפזם [בחפזם] וישבו המלאכים ויגדו למלך"
    },
    {
      "number": 16,
      "hebrew": "ויצא העם ויבזו את מחנה ארם ויהי סאה־סלת בשקל וסאתים שערים בשקל כדבר יהוה"
    },
    {
      "number": 17,
      "hebrew": "והמלך הפקיד את־השליש אשר־נשען על־ידו על־השער וירמסהו העם בשער וימת כאשר דבר איש האלהים אשר דבר ברדת המלך אליו"
    },
    {
      "number": 18,
      "hebrew": "ויהי כדבר איש האלהים אל־המלך לאמר סאתים שערים בשקל וסאה־סלת בשקל יהיה כעת מחר בשער שמרון"
    },
    {
      "number": 19,
      "hebrew": "ויען השליש את־איש האלהים ויאמר והנה יהוה עשה ארבות בשמים היהיה כדבר הזה ויאמר הנך ראה בעיניך ומשם לא תאכל"
    },
    {
      "number": 20,
      "hebrew": "ויהי־לו כן וירמסו אתו העם בשער וימת",
      "parsha": "ס"
    }
  ]
}