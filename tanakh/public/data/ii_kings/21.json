{
  "book": "II Kings",
  "bookHebrew": "מלכים ב",
  "chapter": 21,
  "verses": [
    {
      "number": 1,
      "hebrew": "בן־שתים עשרה שנה מנשה במלכו וחמשים וחמש שנה מלך בירושלם ושם אמו חפצי־בה"
    },
    {
      "number": 2,
      "hebrew": "ויעש הרע בעיני יהוה כתועבת הגוים אשר הוריש יהוה מפני בני ישראל"
    },
    {
      "number": 3,
      "hebrew": "וישב ויבן את־הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל־צבא השמים ויעבד אתם"
    },
    {
      "number": 4,
      "hebrew": "ובנה מזבחת בבית יהוה אשר אמר יהוה בירושלם אשים את־שמי"
    },
    {
      "number": 5,
      "hebrew": "ויבן מזבחות לכל־צבא השמים בשתי חצרות בית־יהוה"
    },
    {
      "number": 6,
      "hebrew": "והעביר את־בנו באש ועונן ונחש ועשה אוב וידענים הרבה לעשות הרע בעיני יהוה להכעיס"
    },
    {
      "number": 7,
      "hebrew": "וישם את־פסל האשרה אשר עשה בבית אשר אמר יהוה אל־דוד ואל־שלמה בנו בבית הזה ובירושלם אשר בחרתי מכל שבטי ישראל אשים את־שמי לעולם"
    },
    {
      "number": 8,
      "hebrew": "ולא אסיף להניד רגל ישראל מן־האדמה אשר נתתי לאבותם רק אם־ישמרו לעשות ככל אשר צויתים ולכל־התורה אשר־צוה אתם עבדי משה"
    },
    {
      "number": 9,
      "hebrew": "ולא שמעו ויתעם מנשה לעשות את־הרע מן־הגוים אשר השמיד יהוה מפני בני ישראל"
    },
    {
      "number": 10,
      "hebrew": "וידבר יהוה ביד־עבדיו הנביאים לאמר"
    },
    {
      "number": 11,
      "hebrew": "יען אשר עשה מנשה מלך־יהודה התעבות האלה הרע מכל אשר־עשו האמרי אשר לפניו ויחטא גם־את־יהודה בגלוליו",
      "parsha": "ס"
    },
    {
      "number": 12,
      "hebrew": "לכן כה־אמר יהוה אלהי ישראל הנני מביא רעה על־ירושלם ויהודה אשר כל־שמעיו [שמעה] תצלנה שתי אזניו"
    },
    {
      "number": 13,
      "hebrew": "ונטיתי על־ירושלם את קו שמרון ואת־משקלת בית אחאב ומחיתי את־ירושלם כאשר־ימחה את־הצלחת מחה והפך על־פניה"
    },
    {
      "number": 14,
      "hebrew": "ונטשתי את שארית נחלתי ונתתים ביד איביהם והיו לבז ולמשסה לכל־איביהם"
    },
    {
      "number": 15,
      "hebrew": "יען אשר עשו את־הרע בעיני ויהיו מכעסים אתי מן־היום אשר יצאו אבותם ממצרים ועד היום הזה"
    },
    {
      "number": 16,
      "hebrew": "וגם דם נקי שפך מנשה הרבה מאד עד אשר־מלא את־ירושלם פה לפה לבד מחטאתו אשר החטיא את־יהודה לעשות הרע בעיני יהוה"
    },
    {
      "number": 17,
      "hebrew": "ויתר דברי מנשה וכל־אשר עשה וחטאתו אשר חטא הלא־הם כתובים על־ספר דברי הימים למלכי יהודה"
    },
    {
      "number": 18,
      "hebrew": "וישכב מנשה עם־אבתיו ויקבר בגן־ביתו בגן־עזא וימלך אמון בנו תחתיו",
      "parsha": "פ"
    },
    {
      "number": 19,
      "hebrew": "בן־עשרים ושתים שנה אמון במלכו ושתים שנים מלך בירושלם ושם אמו משלמת בת־חרוץ מן־יטבה"
    },
    {
      "number": 20,
      "hebrew": "ויעש הרע בעיני יהוה כאשר עשה מנשה אביו"
    },
    {
      "number": 21,
      "hebrew": "וילך בכל־הדרך אשר־הלך אביו ויעבד את־הגללים אשר עבד אביו וישתחו להם"
    },
    {
      "number": 22,
      "hebrew": "ויעזב את־יהוה אלהי אבתיו ולא הלך בדרך יהוה"
    },
    {
      "number": 23,
      "hebrew": "ויקשרו עבדי־אמון עליו וימיתו את־המלך בביתו"
    },
    {
      "number": 24,
      "hebrew": "ויך עם־הארץ את כל־הקשרים על־המלך אמון וימליכו עם־הארץ את־יאשיהו בנו תחתיו"
    },
    {
      "number": 25,
      "hebrew": "ויתר דברי אמון אשר עשה הלא־הם כתובים על־ספר דברי הימים למלכי יהודה"
    },
    {
      "number": 26,
      "hebrew": "ויקבר אתו בקברתו בגן־עזא וימלך יאשיהו בנו תחתיו",
      "parsha": "פ"
    }
  ]
}