{
  "book": "II Kings",
  "bookHebrew": "מלכים ב",
  "chapter": 12,
  "verses": [
    {
      "number": 1,
      "hebrew": "בן־שבע שנים יהואש במלכו"
    },
    {
      "number": 2,
      "hebrew": "בשנת־שבע ליהוא מלך יהואש וארבעים שנה מלך בירושלם ושם אמו צביה מבאר שבע"
    },
    {
      "number": 3,
      "hebrew": "ויעש יהואש הישר בעיני יהוה כל־ימיו אשר הורהו יהוידע הכהן"
    },
    {
      "number": 4,
      "hebrew": "רק הבמות לא־סרו עוד העם מזבחים ומקטרים בבמות"
    },
    {
      "number": 5,
      "hebrew": "ויאמר יהואש אל־הכהנים כל כסף הקדשים אשר־יובא בית־יהוה כסף עובר איש כסף נפשות ערכו כל־כסף אשר יעלה על לב־איש להביא בית יהוה"
    },
    {
      "number": 6,
      "hebrew": "יקחו להם הכהנים איש מאת מכרו והם יחזקו את־בדק הבית לכל אשר־ימצא שם בדק"
    },
    {
      "number": 7,
      "hebrew": "ויהי בשנת עשרים ושלש שנה למלך יהואש לא־חזקו הכהנים את־בדק הבית"
    },
    {
      "number": 8,
      "hebrew": "ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את־בדק הבית ועתה אל־תקחו־כסף מאת מכריכם כי־לבדק הבית תתנהו"
    },
    {
      "number": 9,
      "hebrew": "ויאתו הכהנים לבלתי קחת־כסף מאת העם ולבלתי חזק את־בדק הבית"
    },
    {
      "number": 10,
      "hebrew": "ויקח יהוידע הכהן ארון אחד ויקב חר בדלתו ויתן אתו אצל המזבח בימין [מימין] בבוא־איש בית יהוה ונתנו־שמה הכהנים שמרי הסף את־כל־הכסף המובא בית־יהוה"
    },
    {
      "number": 11,
      "hebrew": "ויהי כראותם כי־רב הכסף בארון ויעל ספר המלך והכהן הגדול ויצרו וימנו את־הכסף הנמצא בית־יהוה"
    },
    {
      "number": 12,
      "hebrew": "ונתנו את־הכסף המתכן על־יד [ידי] עשי המלאכה הפקדים [המפקדים] בית יהוה ויוציאהו לחרשי העץ ולבנים העשים בית יהוה"
    },
    {
      "number": 13,
      "hebrew": "ולגדרים ולחצבי האבן ולקנות עצים ואבני מחצב לחזק את־בדק בית־יהוה ולכל אשר־יצא על־הבית לחזקה"
    },
    {
      "number": 14,
      "hebrew": "אך לא יעשה בית יהוה ספות כסף מזמרות מזרקות חצצרות כל־כלי זהב וכלי־כסף מן־הכסף המובא בית־יהוה"
    },
    {
      "number": 15,
      "hebrew": "כי־לעשי המלאכה יתנהו וחזקו־בו את־בית יהוה"
    },
    {
      "number": 16,
      "hebrew": "ולא יחשבו את־האנשים אשר יתנו את־הכסף על־ידם לתת לעשי המלאכה כי באמנה הם עשים"
    },
    {
      "number": 17,
      "hebrew": "כסף אשם וכסף חטאות לא יובא בית יהוה לכהנים יהיו"
    },
    {
      "number": 18,
      "hebrew": "אז יעלה חזאל מלך ארם וילחם על־גת וילכדה וישם חזאל פניו לעלות על־ירושלם"
    },
    {
      "number": 19,
      "hebrew": "ויקח יהואש מלך־יהודה את כל־הקדשים אשר־הקדישו יהושפט ויהורם ואחזיהו אבתיו מלכי יהודה ואת־קדשיו ואת כל־הזהב הנמצא באצרות בית־יהוה ובית המלך וישלח לחזאל מלך ארם ויעל מעל ירושלם"
    },
    {
      "number": 20,
      "hebrew": "ויתר דברי יואש וכל־אשר עשה הלוא־הם כתובים על־ספר דברי הימים למלכי יהודה"
    },
    {
      "number": 21,
      "hebrew": "ויקמו עבדיו ויקשרו־קשר ויכו את־יואש בית מלא היורד סלא"
    },
    {
      "number": 22,
      "hebrew": "ויוזבד בן־שמעת ויהוזבד בן־שמר עבדיו הכהו וימת ויקברו אתו עם־אבתיו בעיר דוד וימלך אמציה בנו תחתיו"
    }
  ]
}