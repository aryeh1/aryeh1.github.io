{
  "book": "Joshua",
  "bookHebrew": "יהושע",
  "chapter": 4,
  "verses": [
    {
      "number": 1,
      "hebrew": "ויהי כאשר־תמו כל־הגוי לעבור את־הירדן ויאמר יהוה אל־יהושע לאמר",
      "parsha": "פ"
    },
    {
      "number": 2,
      "hebrew": "קחו לכם מן־העם שנים עשר אנשים איש־אחד איש־אחד משבט"
    },
    {
      "number": 3,
      "hebrew": "וצוו אותם לאמר שאו־לכם מזה מתוך הירדן ממצב רגלי הכהנים הכין שתים־עשרה אבנים והעברתם אותם עמכם והנחתם אותם במלון אשר־תלינו בו הלילה",
      "parsha": "ס"
    },
    {
      "number": 4,
      "hebrew": "ויקרא יהושע אל־שנים העשר איש אשר הכין מבני ישראל איש־אחד איש־אחד משבט"
    },
    {
      "number": 5,
      "hebrew": "ויאמר להם יהושע עברו לפני ארון יהוה אלהיכם אל־תוך הירדן והרימו לכם איש אבן אחת על־שכמו למספר שבטי בני־ישראל"
    },
    {
      "number": 6,
      "hebrew": "למען תהיה זאת אות בקרבכם כי־ישאלון בניכם מחר לאמר מה האבנים האלה לכם"
    },
    {
      "number": 7,
      "hebrew": "ואמרתם להם אשר נכרתו מימי הירדן מפני ארון ברית־יהוה בעברו בירדן נכרתו מי הירדן והיו האבנים האלה לזכרון לבני ישראל עד־עולם"
    },
    {
      "number": 8,
      "hebrew": "ויעשו־כן בני־ישראל כאשר צוה יהושע וישאו שתי־עשרה אבנים מתוך הירדן כאשר דבר יהוה אל־יהושע למספר שבטי בני־ישראל ויעברום עמם אל־המלון וינחום שם"
    },
    {
      "number": 9,
      "hebrew": "ושתים עשרה אבנים הקים יהושע בתוך הירדן תחת מצב רגלי הכהנים נשאי ארון הברית ויהיו שם עד היום הזה"
    },
    {
      "number": 10,
      "hebrew": "והכהנים נשאי הארון עמדים בתוך הירדן עד תם כל־הדבר אשר־צוה יהוה את־יהושע לדבר אל־העם ככל אשר־צוה משה את־יהושע וימהרו העם ויעברו"
    },
    {
      "number": 11,
      "hebrew": "ויהי כאשר־תם כל־העם לעבור ויעבר ארון־יהוה והכהנים לפני העם"
    },
    {
      "number": 12,
      "hebrew": "ויעברו בני־ראובן ובני־גד וחצי שבט המנשה חמשים לפני בני ישראל כאשר דבר אליהם משה"
    },
    {
      "number": 13,
      "hebrew": "כארבעים אלף חלוצי הצבא עברו לפני יהוה למלחמה אל ערבות יריחו",
      "parsha": "ס"
    },
    {
      "number": 14,
      "hebrew": "ביום ההוא גדל יהוה את־יהושע בעיני כל־ישראל ויראו אתו כאשר יראו את־משה כל־ימי חייו",
      "parsha": "פ"
    },
    {
      "number": 15,
      "hebrew": "ויאמר יהוה אל־יהושע לאמר"
    },
    {
      "number": 16,
      "hebrew": "צוה את־הכהנים נשאי ארון העדות ויעלו מן־הירדן"
    },
    {
      "number": 17,
      "hebrew": "ויצו יהושע את־הכהנים לאמר עלו מן־הירדן"
    },
    {
      "number": 18,
      "hebrew": "ויהי בעלות [כעלות] הכהנים נשאי ארון ברית־יהוה מתוך הירדן נתקו כפות רגלי הכהנים אל החרבה וישבו מי־הירדן למקומם וילכו כתמול־שלשום על־כל־גדותיו"
    },
    {
      "number": 19,
      "hebrew": "והעם עלו מן־הירדן בעשור לחדש הראשון ויחנו בגלגל בקצה מזרח יריחו"
    },
    {
      "number": 20,
      "hebrew": "ואת שתים עשרה האבנים האלה אשר לקחו מן־הירדן הקים יהושע בגלגל"
    },
    {
      "number": 21,
      "hebrew": "ויאמר אל־בני ישראל לאמר אשר ישאלון בניכם מחר את־אבותם לאמר מה האבנים האלה"
    },
    {
      "number": 22,
      "hebrew": "והודעתם את־בניכם לאמר ביבשה עבר ישראל את־הירדן הזה"
    },
    {
      "number": 23,
      "hebrew": "אשר־הוביש יהוה אלהיכם את־מי הירדן מפניכם עד־עברכם כאשר עשה יהוה אלהיכם לים־סוף אשר־הוביש מפנינו עד־עברנו"
    },
    {
      "number": 24,
      "hebrew": "למען דעת כל־עמי הארץ את־יד יהוה כי חזקה היא למען יראתם את־יהוה אלהיכם כל־הימים",
      "parsha": "פ"
    }
  ]
}