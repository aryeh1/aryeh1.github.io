{
  "book": "Joshua",
  "bookHebrew": "יהושע",
  "chapter": 23,
  "verses": [
    {
      "number": 1,
      "hebrew": "ויהי מימים רבים אחרי אשר־הניח יהוה לישראל מכל־איביהם מסביב ויהושע זקן בא בימים"
    },
    {
      "number": 2,
      "hebrew": "ויקרא יהושע לכל־ישראל לזקניו ולראשיו ולשפטיו ולשטריו ויאמר אלהם אני זקנתי באתי בימים"
    },
    {
      "number": 3,
      "hebrew": "ואתם ראיתם את כל־אשר עשה יהוה אלהיכם לכל־הגוים האלה מפניכם כי יהוה אלהיכם הוא הנלחם לכם"
    },
    {
      "number": 4,
      "hebrew": "ראו הפלתי לכם את־הגוים הנשארים האלה בנחלה לשבטיכם מן־הירדן וכל־הגוים אשר הכרתי והים הגדול מבוא השמש"
    },
    {
      "number": 5,
      "hebrew": "ויהוה אלהיכם הוא יהדפם מפניכם והוריש אתם מלפניכם וירשתם את־ארצם כאשר דבר יהוה אלהיכם לכם"
    },
    {
      "number": 6,
      "hebrew": "וחזקתם מאד לשמר ולעשות את כל־הכתוב בספר תורת משה לבלתי סור־ממנו ימין ושמאול"
    },
    {
      "number": 7,
      "hebrew": "לבלתי־בוא בגוים האלה הנשארים האלה אתכם ובשם אלהיהם לא־תזכירו ולא תשביעו ולא תעבדום ולא תשתחוו להם"
    },
    {
      "number": 8,
      "hebrew": "כי אם־ביהוה אלהיכם תדבקו כאשר עשיתם עד היום הזה"
    },
    {
      "number": 9,
      "hebrew": "ויורש יהוה מפניכם גוים גדלים ועצומים ואתם לא־עמד איש בפניכם עד היום הזה"
    },
    {
      "number": 10,
      "hebrew": "איש־אחד מכם ירדף־אלף כי יהוה אלהיכם הוא הנלחם לכם כאשר דבר לכם"
    },
    {
      "number": 11,
      "hebrew": "ונשמרתם מאד לנפשתיכם לאהבה את־יהוה אלהיכם"
    },
    {
      "number": 12,
      "hebrew": "כי אם־שוב תשובו ודבקתם ביתר הגוים האלה הנשארים האלה אתכם והתחתנתם בהם ובאתם בהם והם בכם"
    },
    {
      "number": 13,
      "hebrew": "ידוע תדעו כי לא יוסיף יהוה אלהיכם להוריש את־הגוים האלה מלפניכם והיו לכם לפח ולמוקש ולשטט בצדיכם ולצננים בעיניכם עד־אבדכם מעל האדמה הטובה הזאת אשר נתן לכם יהוה אלהיכם"
    },
    {
      "number": 14,
      "hebrew": "והנה אנכי הולך היום בדרך כל־הארץ וידעתם בכל־לבבכם ובכל־נפשכם כי לא־נפל דבר אחד מכל הדברים הטובים אשר דבר יהוה אלהיכם עליכם הכל באו לכם לא־נפל ממנו דבר אחד"
    },
    {
      "number": 15,
      "hebrew": "והיה כאשר־בא עליכם כל־הדבר הטוב אשר דבר יהוה אלהיכם אליכם כן יביא יהוה עליכם את כל־הדבר הרע עד־השמידו אותכם מעל האדמה הטובה הזאת אשר נתן לכם יהוה אלהיכם"
    },
    {
      "number": 16,
      "hebrew": "בעברכם את־ברית יהוה אלהיכם אשר צוה אתכם והלכתם ועבדתם אלהים אחרים והשתחויתם להם וחרה אף־יהוה בכם ואבדתם מהרה מעל הארץ הטובה אשר נתן לכם",
      "parsha": "פ"
    }
  ]
}