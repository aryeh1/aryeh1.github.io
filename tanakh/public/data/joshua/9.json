{
  "book": "Joshua",
  "bookHebrew": "יהושע",
  "chapter": 9,
  "verses": [
    {
      "number": 1,
      "hebrew": "ויהי כשמע כל־המלכים אשר בעבר הירדן בהר ובשפלה ובכל חוף הים הגדול אל־מול הלבנון החתי והאמרי הכנעני הפרזי החוי והיבוסי"
    },
    {
      "number": 2,
      "hebrew": "ויתקבצו יחדו להלחם עם־יהושע ועם־ישראל פה אחד",
      "parsha": "פ"
    },
    {
      "number": 3,
      "hebrew": "וישבי גבעון שמעו את אשר עשה יהושע ליריחו ולעי"
    },
    {
      "number": 4,
      "hebrew": "ויעשו גם־המה בערמה וילכו ויצטירו ויקחו שקים בלים לחמוריהם ונאדות יין בלים ומבקעים ומצררים"
    },
    {
      "number": 5,
      "hebrew": "ונעלות בלות ומטלאות ברגליהם ושלמות בלות עליהם וכל לחם צידם יבש היה נקדים"
    },
    {
      "number": 6,
      "hebrew": "וילכו אל־יהושע אל־המחנה הגלגל ויאמרו אליו ואל־איש ישראל מארץ רחוקה באנו ועתה כרתו־לנו ברית"
    },
    {
      "number": 7,
      "hebrew": "ויאמרו [ויאמר] איש־ישראל אל־החוי אולי בקרבי אתה יושב ואיך אכרות־[אכרת־] לך ברית"
    },
    {
      "number": 8,
      "hebrew": "ויאמרו אל־יהושע עבדיך אנחנו ויאמר אלהם יהושע מי אתם ומאין תבאו"
    },
    {
      "number": 9,
      "hebrew": "ויאמרו אליו מארץ רחוקה מאד באו עבדיך לשם יהוה אלהיך כי־שמענו שמעו ואת כל־אשר עשה במצרים"
    },
    {
      "number": 10,
      "hebrew": "ואת כל־אשר עשה לשני מלכי האמרי אשר בעבר הירדן לסיחון מלך חשבון ולעוג מלך־הבשן אשר בעשתרות"
    },
    {
      "number": 11,
      "hebrew": "ויאמרו אלינו זקינינו וכל־ישבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו־לנו ברית"
    },
    {
      "number": 12,
      "hebrew": "זה לחמנו חם הצטידנו אתו מבתינו ביום צאתנו ללכת אליכם ועתה הנה יבש והיה נקדים"
    },
    {
      "number": 13,
      "hebrew": "ואלה נאדות היין אשר מלאנו חדשים והנה התבקעו ואלה שלמותינו ונעלינו בלו מרב הדרך מאד"
    },
    {
      "number": 14,
      "hebrew": "ויקחו האנשים מצידם ואת־פי יהוה לא שאלו"
    },
    {
      "number": 15,
      "hebrew": "ויעש להם יהושע שלום ויכרת להם ברית לחיותם וישבעו להם נשיאי העדה"
    },
    {
      "number": 16,
      "hebrew": "ויהי מקצה שלשת ימים אחרי אשר־כרתו להם ברית וישמעו כי־קרבים הם אליו ובקרבו הם ישבים"
    },
    {
      "number": 17,
      "hebrew": "ויסעו בני־ישראל ויבאו אל־עריהם ביום השלישי ועריהם גבעון והכפירה ובארות וקרית יערים"
    },
    {
      "number": 18,
      "hebrew": "ולא הכום בני ישראל כי־נשבעו להם נשיאי העדה ביהוה אלהי ישראל וילנו כל־העדה על־הנשיאים"
    },
    {
      "number": 19,
      "hebrew": "ויאמרו כל־הנשיאים אל־כל־העדה אנחנו נשבענו להם ביהוה אלהי ישראל ועתה לא נוכל לנגע בהם"
    },
    {
      "number": 20,
      "hebrew": "זאת נעשה להם והחיה אותם ולא־יהיה עלינו קצף על־השבועה אשר־נשבענו להם"
    },
    {
      "number": 21,
      "hebrew": "ויאמרו אליהם הנשיאים יחיו ויהיו חטבי עצים ושאבי־מים לכל־העדה כאשר דברו להם הנשיאים"
    },
    {
      "number": 22,
      "hebrew": "ויקרא להם יהושע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישבים"
    },
    {
      "number": 23,
      "hebrew": "ועתה ארורים אתם ולא־יכרת מכם עבד וחטבי עצים ושאבי־מים לבית אלהי"
    },
    {
      "number": 24,
      "hebrew": "ויענו את־יהושע ויאמרו כי הגד הגד לעבדיך את אשר צוה יהוה אלהיך את־משה עבדו לתת לכם את־כל־הארץ ולהשמיד את־כל־ישבי הארץ מפניכם ונירא מאד לנפשתינו מפניכם ונעשה את־הדבר הזה"
    },
    {
      "number": 25,
      "hebrew": "ועתה הננו בידך כטוב וכישר בעיניך לעשות לנו עשה"
    },
    {
      "number": 26,
      "hebrew": "ויעש להם כן ויצל אותם מיד בני־ישראל ולא הרגום"
    },
    {
      "number": 27,
      "hebrew": "ויתנם יהושע ביום ההוא חטבי עצים ושאבי מים לעדה ולמזבח יהוה עד־היום הזה אל־המקום אשר יבחר",
      "parsha": "פ"
    }
  ]
}