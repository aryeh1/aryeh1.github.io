{
  "book": "Joshua",
  "bookHebrew": "יהושע",
  "chapter": 22,
  "verses": [
    {
      "number": 1,
      "hebrew": "אז יקרא יהושע לראובני ולגדי ולחצי מטה מנשה"
    },
    {
      "number": 2,
      "hebrew": "ויאמר אליהם אתם שמרתם את כל־אשר צוה אתכם משה עבד יהוה ותשמעו בקולי לכל אשר־צויתי אתכם"
    },
    {
      "number": 3,
      "hebrew": "לא־עזבתם את־אחיכם זה ימים רבים עד היום הזה ושמרתם את־משמרת מצות יהוה אלהיכם"
    },
    {
      "number": 4,
      "hebrew": "ועתה הניח יהוה אלהיכם לאחיכם כאשר דבר להם ועתה פנו ולכו לכם לאהליכם אל־ארץ אחזתכם אשר נתן לכם משה עבד יהוה בעבר הירדן"
    },
    {
      "number": 5,
      "hebrew": "רק שמרו מאד לעשות את־המצוה ואת־התורה אשר צוה אתכם משה עבד־יהוה לאהבה את־יהוה אלהיכם וללכת בכל־דרכיו ולשמר מצותיו ולדבקה־בו ולעבדו בכל־לבבכם ובכל־נפשכם"
    },
    {
      "number": 6,
      "hebrew": "ויברכם יהושע וישלחם וילכו אל־אהליהם"
    },
    {
      "number": 7,
      "hebrew": "ולחצי שבט המנשה נתן משה בבשן ולחציו נתן יהושע עם־אחיהם מעבר [בעבר] הירדן ימה וגם כי שלחם יהושע אל־אהליהם ויברכם"
    },
    {
      "number": 8,
      "hebrew": "ויאמר אליהם לאמר בנכסים רבים שובו אל־אהליכם ובמקנה רב־מאד בכסף ובזהב ובנחשת ובברזל ובשלמות הרבה מאד חלקו שלל־איביכם עם־אחיכם"
    },
    {
      "number": 9,
      "hebrew": "וישבו וילכו בני־ראובן ובני־גד וחצי שבט המנשה מאת בני ישראל משלה אשר בארץ־כנען ללכת אל־ארץ הגלעד אל־ארץ אחזתם אשר נאחזו־בה על־פי יהוה ביד־משה"
    },
    {
      "number": 10,
      "hebrew": "ויבאו אל־גלילות הירדן אשר בארץ כנען ויבנו בני־ראובן ובני־גד וחצי שבט המנשה שם מזבח על־הירדן מזבח גדול למראה"
    },
    {
      "number": 11,
      "hebrew": "וישמעו בני־ישראל לאמר הנה בנו בני־ראובן ובני־גד וחצי שבט המנשה את־המזבח אל־מול ארץ כנען אל־גלילות הירדן אל־עבר בני ישראל"
    },
    {
      "number": 12,
      "hebrew": "וישמעו בני ישראל ויקהלו כל־עדת בני־ישראל שלה לעלות עליהם לצבא"
    },
    {
      "number": 13,
      "hebrew": "וישלחו בני־ישראל אל־בני־ראובן ואל־בני־גד ואל־חצי שבט־מנשה אל־ארץ הגלעד את־פינחס בן־אלעזר הכהן"
    },
    {
      "number": 14,
      "hebrew": "ועשרה נשאים עמו נשיא אחד נשיא אחד לבית אב לכל מטות ישראל ואיש ראש בית־אבותם המה לאלפי ישראל"
    },
    {
      "number": 15,
      "hebrew": "ויבאו אל־בני־ראובן ואל־בני־גד ואל־חצי שבט־מנשה אל־ארץ הגלעד וידברו אתם לאמר"
    },
    {
      "number": 16,
      "hebrew": "כה אמרו כל עדת יהוה מה־המעל הזה אשר מעלתם באלהי ישראל לשוב היום מאחרי יהוה בבנותכם לכם מזבח למרדכם היום ביהוה"
    },
    {
      "number": 17,
      "hebrew": "המעט־לנו את־עון פעור אשר לא־הטהרנו ממנו עד היום הזה ויהי הנגף בעדת יהוה"
    },
    {
      "number": 18,
      "hebrew": "ואתם תשבו היום מאחרי יהוה והיה אתם תמרדו היום ביהוה ומחר אל־כל־עדת ישראל יקצף"
    },
    {
      "number": 19,
      "hebrew": "ואך אם־טמאה ארץ אחזתכם עברו לכם אל־ארץ אחזת יהוה אשר שכן־שם משכן יהוה והאחזו בתוכנו וביהוה אל־תמרדו ואתנו אל־תמרדו בבנתכם לכם מזבח מבלעדי מזבח יהוה אלהינו"
    },
    {
      "number": 20,
      "hebrew": "הלוא עכן בן־זרח מעל מעל בחרם ועל־כל־עדת ישראל היה קצף והוא איש אחד לא גוע בעונו"
    },
    {
      "number": 21,
      "hebrew": "ויענו בני־ראובן ובני־גד וחצי שבט המנשה וידברו את־ראשי אלפי ישראל"
    },
    {
      "number": 22,
      "hebrew": "אל אלהים יהוה אל אלהים יהוה הוא ידע וישראל הוא ידע אם־במרד ואם־במעל ביהוה אל־תושיענו היום הזה"
    },
    {
      "number": 23,
      "hebrew": "לבנות לנו מזבח לשוב מאחרי יהוה ואם־להעלות עליו עולה ומנחה ואם־לעשות עליו זבחי שלמים יהוה הוא יבקש"
    },
    {
      "number": 24,
      "hebrew": "ואם־לא מדאגה מדבר עשינו את־זאת לאמר מחר יאמרו בניכם לבנינו לאמר מה־לכם וליהוה אלהי ישראל"
    },
    {
      "number": 25,
      "hebrew": "וגבול נתן־יהוה ביננו וביניכם בני־ראובן ובני־גד את־הירדן אין־לכם חלק ביהוה והשביתו בניכם את־בנינו לבלתי ירא את־יהוה"
    },
    {
      "number": 26,
      "hebrew": "ונאמר נעשה־נא לנו לבנות את־המזבח לא לעולה ולא לזבח"
    },
    {
      "number": 27,
      "hebrew": "כי עד הוא בינינו וביניכם ובין דרותינו אחרינו לעבד את־עבדת יהוה לפניו בעלותינו ובזבחינו ובשלמינו ולא־יאמרו בניכם מחר לבנינו אין־לכם חלק ביהוה"
    },
    {
      "number": 28,
      "hebrew": "ונאמר והיה כי־יאמרו אלינו ואל־דרתינו מחר ואמרנו ראו את־תבנית מזבח יהוה אשר־עשו אבותינו לא לעולה ולא לזבח כי־עד הוא בינינו וביניכם"
    },
    {
      "number": 29,
      "hebrew": "חלילה לנו ממנו למרד ביהוה ולשוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשר לפני משכנו"
    },
    {
      "number": 30,
      "hebrew": "וישמע פינחס הכהן ונשיאי העדה וראשי אלפי ישראל אשר אתו את־הדברים אשר דברו בני־ראובן ובני־גד ובני מנשה וייטב בעיניהם"
    },
    {
      "number": 31,
      "hebrew": "ויאמר פינחס בן־אלעזר הכהן אל־בני־ראובן ואל־בני־גד ואל־בני מנשה היום ידענו כי־בתוכנו יהוה אשר לא־מעלתם ביהוה המעל הזה אז הצלתם את־בני ישראל מיד יהוה"
    },
    {
      "number": 32,
      "hebrew": "וישב פינחס בן־אלעזר הכהן והנשיאים מאת בני־ראובן ומאת בני־גד מארץ הגלעד אל־ארץ כנען אל־בני ישראל וישבו אותם דבר"
    },
    {
      "number": 33,
      "hebrew": "וייטב הדבר בעיני בני ישראל ויברכו אלהים בני ישראל ולא אמרו לעלות עליהם לצבא לשחת את־הארץ אשר בני־ראובן ובני־גד ישבים בה"
    },
    {
      "number": 34,
      "hebrew": "ויקראו בני־ראובן ובני־גד למזבח כי עד הוא בינתינו כי יהוה האלהים"
    }
  ]
}