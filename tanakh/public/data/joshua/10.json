{
  "book": "Joshua",
  "bookHebrew": "יהושע",
  "chapter": 10,
  "verses": [
    {
      "number": 1,
      "hebrew": "ויהי כשמע אדני־צדק מלך ירושלם כי־לכד יהושע את־העי ויחרימה כאשר עשה ליריחו ולמלכה כן־עשה לעי ולמלכה וכי השלימו ישבי גבעון את־ישראל ויהיו בקרבם"
    },
    {
      "number": 2,
      "hebrew": "וייראו מאד כי עיר גדולה גבעון כאחת ערי הממלכה וכי היא גדולה מן־העי וכל־אנשיה גברים"
    },
    {
      "number": 3,
      "hebrew": "וישלח אדני־צדק מלך ירושלם אל־הוהם מלך־חברון ואל־פראם מלך־ירמות ואל־יפיע מלך־לכיש ואל־דביר מלך־עגלון לאמר"
    },
    {
      "number": 4,
      "hebrew": "עלו־אלי ועזרני ונכה את־גבעון כי־השלימה את־יהושע ואת־בני ישראל"
    },
    {
      "number": 5,
      "hebrew": "ויאספו ויעלו חמשת מלכי האמרי מלך ירושלם מלך־חברון מלך־ירמות מלך־לכיש מלך־עגלון הם וכל־מחניהם ויחנו על־גבעון וילחמו עליה"
    },
    {
      "number": 6,
      "hebrew": "וישלחו אנשי גבעון אל־יהושע אל־המחנה הגלגלה לאמר אל־תרף ידיך מעבדיך עלה אלינו מהרה והושיעה לנו ועזרנו כי נקבצו אלינו כל־מלכי האמרי ישבי ההר"
    },
    {
      "number": 7,
      "hebrew": "ויעל יהושע מן־הגלגל הוא וכל־עם המלחמה עמו וכל גבורי החיל",
      "parsha": "פ"
    },
    {
      "number": 8,
      "hebrew": "ויאמר יהוה אל־יהושע אל־תירא מהם כי בידך נתתים לא־יעמד איש מהם בפניך"
    },
    {
      "number": 9,
      "hebrew": "ויבא אליהם יהושע פתאם כל־הלילה עלה מן־הגלגל"
    },
    {
      "number": 10,
      "hebrew": "ויהמם יהוה לפני ישראל ויכם מכה־גדולה בגבעון וירדפם דרך מעלה בית־חורן ויכם עד־עזקה ועד־מקדה"
    },
    {
      "number": 11,
      "hebrew": "ויהי בנסם מפני ישראל הם במורד בית־חורן ויהוה השליך עליהם אבנים גדלות מן־השמים עד־עזקה וימתו רבים אשר־מתו באבני הברד מאשר הרגו בני ישראל בחרב",
      "parsha": "ס"
    },
    {
      "number": 12,
      "hebrew": "אז ידבר יהושע ליהוה ביום תת יהוה את־האמרי לפני בני ישראל ויאמר לעיני ישראל שמש בגבעון דום וירח בעמק אילון"
    },
    {
      "number": 13,
      "hebrew": "וידם השמש וירח עמד עד־יקם גוי איביו הלא־היא כתובה על־ספר הישר ויעמד השמש בחצי השמים ולא־אץ לבוא כיום תמים"
    },
    {
      "number": 14,
      "hebrew": "ולא היה כיום ההוא לפניו ואחריו לשמע יהוה בקול איש כי יהוה נלחם לישראל",
      "parsha": "ס"
    },
    {
      "number": 15,
      "hebrew": "וישב יהושע וכל־ישראל עמו אל־המחנה הגלגלה"
    },
    {
      "number": 16,
      "hebrew": "וינסו חמשת המלכים האלה ויחבאו במערה במקדה"
    },
    {
      "number": 17,
      "hebrew": "ויגד ליהושע לאמר נמצאו חמשת המלכים נחבאים במערה במקדה"
    },
    {
      "number": 18,
      "hebrew": "ויאמר יהושע גלו אבנים גדלות אל־פי המערה והפקידו עליה אנשים לשמרם"
    },
    {
      "number": 19,
      "hebrew": "ואתם אל־תעמדו רדפו אחרי איביכם וזנבתם אותם אל־תתנום לבוא אל־עריהם כי נתנם יהוה אלהיכם בידכם"
    },
    {
      "number": 20,
      "hebrew": "ויהי ככלות יהושע ובני ישראל להכותם מכה גדולה־מאד עד־תמם והשרידים שרדו מהם ויבאו אל־ערי המבצר"
    },
    {
      "number": 21,
      "hebrew": "וישבו כל־העם אל־המחנה אל־יהושע מקדה בשלום לא־חרץ לבני ישראל לאיש את־לשנו"
    },
    {
      "number": 22,
      "hebrew": "ויאמר יהושע פתחו את־פי המערה והוציאו אלי את־חמשת המלכים האלה מן־המערה"
    },
    {
      "number": 23,
      "hebrew": "ויעשו כן ויציאו אליו את־חמשת המלכים האלה מן־המערה את מלך ירושלם את־מלך חברון את־מלך ירמות את־מלך לכיש את־מלך עגלון"
    },
    {
      "number": 24,
      "hebrew": "ויהי כהוציאם את־המלכים האלה אל־יהושע ויקרא יהושע אל־כל־איש ישראל ויאמר אל־קציני אנשי המלחמה ההלכוא אתו קרבו שימו את־רגליכם על־צוארי המלכים האלה ויקרבו וישימו את־רגליהם על־צואריהם"
    },
    {
      "number": 25,
      "hebrew": "ויאמר אליהם יהושע אל־תיראו ואל־תחתו חזקו ואמצו כי ככה יעשה יהוה לכל־איביכם אשר אתם נלחמים אותם"
    },
    {
      "number": 26,
      "hebrew": "ויכם יהושע אחרי־כן וימיתם ויתלם על חמשה עצים ויהיו תלוים על־העצים עד־הערב"
    },
    {
      "number": 27,
      "hebrew": "ויהי לעת בוא השמש צוה יהושע וירידום מעל העצים וישלכם אל־המערה אשר נחבאו־שם וישמו אבנים גדלות על־פי המערה עד־עצם היום הזה",
      "parsha": "ס"
    },
    {
      "number": 28,
      "hebrew": "ואת־מקדה לכד יהושע ביום ההוא ויכה לפי־חרב ואת־מלכה החרם אותם ואת־כל־הנפש אשר־בה לא השאיר שריד ויעש למלך מקדה כאשר עשה למלך יריחו",
      "parsha": "ס"
    },
    {
      "number": 29,
      "hebrew": "ויעבר יהושע וכל־ישראל עמו ממקדה לבנה וילחם עם־לבנה"
    },
    {
      "number": 30,
      "hebrew": "ויתן יהוה גם־אותה ביד ישראל ואת־מלכה ויכה לפי־חרב ואת־כל־הנפש אשר־בה לא־השאיר בה שריד ויעש למלכה כאשר עשה למלך יריחו",
      "parsha": "ס"
    },
    {
      "number": 31,
      "hebrew": "ויעבר יהושע וכל־ישראל עמו מלבנה לכישה ויחן עליה וילחם בה"
    },
    {
      "number": 32,
      "hebrew": "ויתן יהוה את־לכיש ביד ישראל וילכדה ביום השני ויכה לפי־חרב ואת־כל־הנפש אשר־בה ככל אשר־עשה ללבנה",
      "parsha": "פ"
    },
    {
      "number": 33,
      "hebrew": "אז עלה הרם מלך גזר לעזר את־לכיש ויכהו יהושע ואת־עמו עד־בלתי השאיר־לו שריד"
    },
    {
      "number": 34,
      "hebrew": "ויעבר יהושע וכל־ישראל עמו מלכיש עגלנה ויחנו עליה וילחמו עליה"
    },
    {
      "number": 35,
      "hebrew": "וילכדוה ביום ההוא ויכוה לפי־חרב ואת כל־הנפש אשר־בה ביום ההוא החרים ככל אשר־עשה ללכיש",
      "parsha": "פ"
    },
    {
      "number": 36,
      "hebrew": "ויעל יהושע וכל־ישראל עמו מעגלונה חברונה וילחמו עליה"
    },
    {
      "number": 37,
      "hebrew": "וילכדוה ויכוה־לפי־חרב ואת־מלכה ואת־כל־עריה ואת־כל־הנפש אשר־בה לא־השאיר שריד ככל אשר־עשה לעגלון ויחרם אותה ואת־כל־הנפש אשר־בה",
      "parsha": "ס"
    },
    {
      "number": 38,
      "hebrew": "וישב יהושע וכל־ישראל עמו דברה וילחם עליה"
    },
    {
      "number": 39,
      "hebrew": "וילכדה ואת־מלכה ואת־כל־עריה ויכום לפי־חרב ויחרימו את־כל־נפש אשר־בה לא השאיר שריד כאשר עשה לחברון כן־עשה לדברה ולמלכה וכאשר עשה ללבנה ולמלכה"
    },
    {
      "number": 40,
      "hebrew": "ויכה יהושע את־כל־הארץ ההר והנגב והשפלה והאשדות ואת כל־מלכיהם לא השאיר שריד ואת כל־הנשמה החרים כאשר צוה יהוה אלהי ישראל"
    },
    {
      "number": 41,
      "hebrew": "ויכם יהושע מקדש ברנע ועד־עזה ואת כל־ארץ גשן ועד־גבעון"
    },
    {
      "number": 42,
      "hebrew": "ואת כל־המלכים האלה ואת־ארצם לכד יהושע פעם אחת כי יהוה אלהי ישראל נלחם לישראל"
    },
    {
      "number": 43,
      "hebrew": "וישב יהושע וכל־ישראל עמו אל־המחנה הגלגלה",
      "parsha": "פ"
    }
  ]
}