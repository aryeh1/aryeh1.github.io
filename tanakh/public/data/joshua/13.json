{
  "book": "Joshua",
  "bookHebrew": "יהושע",
  "chapter": 13,
  "verses": [
    {
      "number": 1,
      "hebrew": "ויהושע זקן בא בימים ויאמר יהוה אליו אתה זקנתה באת בימים והארץ נשארה הרבה־מאד לרשתה"
    },
    {
      "number": 2,
      "hebrew": "זאת הארץ הנשארת כל־גלילות הפלשתים וכל־הגשורי"
    },
    {
      "number": 3,
      "hebrew": "מן־השיחור אשר על־פני מצרים ועד גבול עקרון צפונה לכנעני תחשב חמשת סרני פלשתים העזתי והאשדודי האשקלוני הגתי והעקרוני והעוים"
    },
    {
      "number": 4,
      "hebrew": "מתימן כל־ארץ הכנעני ומערה אשר לצידנים עד־אפקה עד גבול האמרי"
    },
    {
      "number": 5,
      "hebrew": "והארץ הגבלי וכל־הלבנון מזרח השמש מבעל גד תחת הר־חרמון עד לבוא חמת"
    },
    {
      "number": 6,
      "hebrew": "כל־ישבי ההר מן־הלבנון עד־משרפת מים כל־צידנים אנכי אורישם מפני בני ישראל רק הפלה לישראל בנחלה כאשר צויתיך"
    },
    {
      "number": 7,
      "hebrew": "ועתה חלק את־הארץ הזאת בנחלה לתשעת השבטים וחצי השבט המנשה"
    },
    {
      "number": 8,
      "hebrew": "עמו הראובני והגדי לקחו נחלתם אשר נתן להם משה בעבר הירדן מזרחה כאשר נתן להם משה עבד יהוה"
    },
    {
      "number": 9,
      "hebrew": "מערוער אשר על־שפת־נחל ארנון והעיר אשר בתוך־הנחל וכל־המישר מידבא עד־דיבון"
    },
    {
      "number": 10,
      "hebrew": "וכל ערי סיחון מלך האמרי אשר מלך בחשבון עד־גבול בני עמון"
    },
    {
      "number": 11,
      "hebrew": "והגלעד וגבול הגשורי והמעכתי וכל הר חרמון וכל־הבשן עד־סלכה"
    },
    {
      "number": 12,
      "hebrew": "כל־ממלכות עוג בבשן אשר־מלך בעשתרות ובאדרעי הוא נשאר מיתר הרפאים ויכם משה וירשם"
    },
    {
      "number": 13,
      "hebrew": "ולא הורישו בני ישראל את־הגשורי ואת־המעכתי וישב גשור ומעכת בקרב ישראל עד היום הזה"
    },
    {
      "number": 14,
      "hebrew": "רק לשבט הלוי לא נתן נחלה אשי יהוה אלהי ישראל הוא נחלתו כאשר דבר־לו"
    },
    {
      "number": 15,
      "hebrew": "ויתן משה למטה בני־ראובן למשפחתם"
    },
    {
      "number": 16,
      "hebrew": "ויהי להם הגבול מערוער אשר על־שפת־נחל ארנון והעיר אשר בתוך־הנחל וכל־המישר על־מידבא"
    },
    {
      "number": 17,
      "hebrew": "חשבון וכל־עריה אשר במישר דיבון ובמות בעל ובית בעל מעון"
    },
    {
      "number": 18,
      "hebrew": "ויהצה וקדמת ומפעת"
    },
    {
      "number": 19,
      "hebrew": "וקריתים ושבמה וצרת השחר בהר העמק"
    },
    {
      "number": 20,
      "hebrew": "ובית פעור ואשדות הפסגה ובית הישמות"
    },
    {
      "number": 21,
      "hebrew": "וכל ערי המישר וכל־ממלכות סיחון מלך האמרי אשר מלך בחשבון אשר הכה משה אתו ואת־נשיאי מדין את־אוי ואת־רקם ואת־צור ואת־חור ואת־רבע נסיכי סיחון ישבי הארץ"
    },
    {
      "number": 22,
      "hebrew": "ואת־בלעם בן־בעור הקוסם הרגו בני־ישראל בחרב אל־חלליהם"
    },
    {
      "number": 23,
      "hebrew": "ויהי גבול בני ראובן הירדן וגבול זאת נחלת בני־ראובן למשפחתם הערים וחצריהן"
    },
    {
      "number": 24,
      "hebrew": "ויתן משה למטה־גד לבני־גד למשפחתם"
    },
    {
      "number": 25,
      "hebrew": "ויהי להם הגבול יעזר וכל־ערי הגלעד וחצי ארץ בני עמון עד־ערוער אשר על־פני רבה"
    },
    {
      "number": 26,
      "hebrew": "ומחשבון עד־רמת המצפה ובטנים וממחנים עד־גבול לדבר"
    },
    {
      "number": 27,
      "hebrew": "ובעמק בית הרם ובית נמרה וסכות וצפון יתר ממלכות סיחון מלך חשבון הירדן וגבל עד־קצה ים־כנרת עבר הירדן מזרחה"
    },
    {
      "number": 28,
      "hebrew": "זאת נחלת בני־גד למשפחתם הערים וחצריהם"
    },
    {
      "number": 29,
      "hebrew": "ויתן משה לחצי שבט מנשה ויהי לחצי מטה בני־מנשה למשפחותם"
    },
    {
      "number": 30,
      "hebrew": "ויהי גבולם ממחנים כל־הבשן כל־ממלכות עוג מלך־הבשן וכל־חות יאיר אשר בבשן ששים עיר"
    },
    {
      "number": 31,
      "hebrew": "וחצי הגלעד ועשתרות ואדרעי ערי ממלכות עוג בבשן לבני מכיר בן־מנשה לחצי בני־מכיר למשפחותם"
    },
    {
      "number": 32,
      "hebrew": "אלה אשר־נחל משה בערבות מואב מעבר לירדן יריחו מזרחה"
    },
    {
      "number": 33,
      "hebrew": "ולשבט הלוי לא־נתן משה נחלה יהוה אלהי ישראל הוא נחלתם כאשר דבר להם"
    }
  ]
}