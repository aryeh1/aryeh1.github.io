{
  "book": "Joshua",
  "bookHebrew": "יהושע",
  "chapter": 17,
  "verses": [
    {
      "number": 1,
      "hebrew": "ויהי הגורל למטה מנשה כי־הוא בכור יוסף למכיר בכור מנשה אבי הגלעד כי הוא היה איש מלחמה ויהי־לו הגלעד והבשן"
    },
    {
      "number": 2,
      "hebrew": "ויהי לבני מנשה הנותרים למשפחתם לבני אביעזר ולבני־חלק ולבני אשריאל ולבני־שכם ולבני־חפר ולבני שמידע אלה בני מנשה בן־יוסף הזכרים למשפחתם"
    },
    {
      "number": 3,
      "hebrew": "ולצלפחד בן־חפר בן־גלעד בן־מכיר בן־מנשה לא־היו לו בנים כי אם־בנות ואלה שמות בנתיו מחלה ונעה חגלה מלכה ותרצה"
    },
    {
      "number": 4,
      "hebrew": "ותקרבנה לפני אלעזר הכהן ולפני יהושע בן־נון ולפני הנשיאים לאמר יהוה צוה את־משה לתת־לנו נחלה בתוך אחינו ויתן להם אל־פי יהוה נחלה בתוך אחי אביהן"
    },
    {
      "number": 5,
      "hebrew": "ויפלו חבלי־מנשה עשרה לבד מארץ הגלעד והבשן אשר מעבר לירדן"
    },
    {
      "number": 6,
      "hebrew": "כי בנות מנשה נחלו נחלה בתוך בניו וארץ הגלעד היתה לבני־מנשה הנותרים"
    },
    {
      "number": 7,
      "hebrew": "ויהי גבול־מנשה מאשר המכמתת אשר על־פני שכם והלך הגבול אל־הימין אל־ישבי עין תפוח"
    },
    {
      "number": 8,
      "hebrew": "למנשה היתה ארץ תפוח ותפוח אל־גבול מנשה לבני אפרים"
    },
    {
      "number": 9,
      "hebrew": "וירד הגבול נחל קנה נגבה לנחל ערים האלה לאפרים בתוך ערי מנשה וגבול מנשה מצפון לנחל ויהי תצאתיו הימה"
    },
    {
      "number": 10,
      "hebrew": "נגבה לאפרים וצפונה למנשה ויהי הים גבולו ובאשר יפגעון מצפון וביששכר ממזרח"
    },
    {
      "number": 11,
      "hebrew": "ויהי למנשה ביששכר ובאשר בית־שאן ובנותיה ויבלעם ובנותיה ואת־ישבי דאר ובנותיה וישבי עין־דר ובנתיה וישבי תענך ובנתיה וישבי מגדו ובנותיה שלשת הנפת"
    },
    {
      "number": 12,
      "hebrew": "ולא יכלו בני מנשה להוריש את־הערים האלה ויואל הכנעני לשבת בארץ הזאת"
    },
    {
      "number": 13,
      "hebrew": "ויהי כי חזקו בני ישראל ויתנו את־הכנעני למס והורש לא הורישו",
      "parsha": "ס"
    },
    {
      "number": 14,
      "hebrew": "וידברו בני יוסף את־יהושע לאמר מדוע נתתה לי נחלה גורל אחד וחבל אחד ואני עם־רב עד אשר־עד־כה ברכני יהוה"
    },
    {
      "number": 15,
      "hebrew": "ויאמר אליהם יהושע אם־עם־רב אתה עלה לך היערה ובראת לך שם בארץ הפרזי והרפאים כי־אץ לך הר־אפרים"
    },
    {
      "number": 16,
      "hebrew": "ויאמרו בני יוסף לא־ימצא לנו ההר ורכב ברזל בכל־הכנעני הישב בארץ־העמק לאשר בבית־שאן ובנותיה ולאשר בעמק יזרעאל"
    },
    {
      "number": 17,
      "hebrew": "ויאמר יהושע אל־בית יוסף לאפרים ולמנשה לאמר עם־רב אתה וכח גדול לך לא־יהיה לך גורל אחד"
    },
    {
      "number": 18,
      "hebrew": "כי הר יהיה־לך כי־יער הוא ובראתו והיה לך תצאתיו כי־תוריש את־הכנעני כי רכב ברזל לו כי חזק הוא",
      "parsha": "פ"
    }
  ]
}