{
  "book": "Joshua",
  "bookHebrew": "יהושע",
  "chapter": 1,
  "verses": [
    {
      "number": 1,
      "hebrew": "ויהי אחרי מות משה עבד יהוה ויאמר יהוה אל־יהושע בן־נון משרת משה לאמר"
    },
    {
      "number": 2,
      "hebrew": "משה עבדי מת ועתה קום עבר את־הירדן הזה אתה וכל־העם הזה אל־הארץ אשר אנכי נתן להם לבני ישראל"
    },
    {
      "number": 3,
      "hebrew": "כל־מקום אשר תדרך כף־רגלכם בו לכם נתתיו כאשר דברתי אל־משה"
    },
    {
      "number": 4,
      "hebrew": "מהמדבר והלבנון הזה ועד־הנהר הגדול נהר־פרת כל ארץ החתים ועד־הים הגדול מבוא השמש יהיה גבולכם"
    },
    {
      "number": 5,
      "hebrew": "לא־יתיצב איש לפניך כל ימי חייך כאשר הייתי עם־משה אהיה עמך לא ארפך ולא אעזבך"
    },
    {
      "number": 6,
      "hebrew": "חזק ואמץ כי אתה תנחיל את־העם הזה את־הארץ אשר־נשבעתי לאבותם לתת להם"
    },
    {
      "number": 7,
      "hebrew": "רק חזק ואמץ מאד לשמר לעשות ככל־התורה אשר צוך משה עבדי אל־תסור ממנו ימין ושמאול למען תשכיל בכל אשר תלך"
    },
    {
      "number": 8,
      "hebrew": "לא־ימוש ספר התורה הזה מפיך והגית בו יומם ולילה למען תשמר לעשות ככל־הכתוב בו כי־אז תצליח את־דרכך ואז תשכיל"
    },
    {
      "number": 9,
      "hebrew": "הלוא צויתיך חזק ואמץ אל־תערץ ואל־תחת כי עמך יהוה אלהיך בכל אשר תלך",
      "parsha": "פ"
    },
    {
      "number": 10,
      "hebrew": "ויצו יהושע את־שטרי העם לאמר"
    },
    {
      "number": 11,
      "hebrew": "עברו בקרב המחנה וצוו את־העם לאמר הכינו לכם צידה כי בעוד שלשת ימים אתם עברים את־הירדן הזה לבוא לרשת את־הארץ אשר יהוה אלהיכם נתן לכם לרשתה",
      "parsha": "פ"
    },
    {
      "number": 12,
      "hebrew": "ולראובני ולגדי ולחצי שבט המנשה אמר יהושע לאמר"
    },
    {
      "number": 13,
      "hebrew": "זכור את־הדבר אשר צוה אתכם משה עבד־יהוה לאמר יהוה אלהיכם מניח לכם ונתן לכם את־הארץ הזאת"
    },
    {
      "number": 14,
      "hebrew": "נשיכם טפכם ומקניכם ישבו בארץ אשר נתן לכם משה בעבר הירדן ואתם תעברו חמשים לפני אחיכם כל גבורי החיל ועזרתם אותם"
    },
    {
      "number": 15,
      "hebrew": "עד אשר־יניח יהוה לאחיכם ככם וירשו גם־המה את־הארץ אשר־יהוה אלהיכם נתן להם ושבתם לארץ ירשתכם וירשתם אותה אשר נתן לכם משה עבד יהוה בעבר הירדן מזרח השמש"
    },
    {
      "number": 16,
      "hebrew": "ויענו את־יהושע לאמר כל אשר־צויתנו נעשה ואל־כל־אשר תשלחנו נלך"
    },
    {
      "number": 17,
      "hebrew": "ככל אשר־שמענו אל־משה כן נשמע אליך רק יהיה יהוה אלהיך עמך כאשר היה עם־משה"
    },
    {
      "number": 18,
      "hebrew": "כל־איש אשר־ימרה את־פיך ולא־ישמע את־דבריך לכל אשר־תצונו יומת רק חזק ואמץ",
      "parsha": "פ"
    }
  ]
}