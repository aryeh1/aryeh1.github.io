{
  "book": "Joshua",
  "bookHebrew": "יהושע",
  "chapter": 6,
  "verses": [
    {
      "number": 1,
      "hebrew": "ויריחו סגרת ומסגרת מפני בני ישראל אין יוצא ואין בא",
      "parsha": "ס"
    },
    {
      "number": 2,
      "hebrew": "ויאמר יהוה אל־יהושע ראה נתתי בידך את־יריחו ואת־מלכה גבורי החיל"
    },
    {
      "number": 3,
      "hebrew": "וסבתם את־העיר כל אנשי המלחמה הקיף את־העיר פעם אחת כה תעשה ששת ימים"
    },
    {
      "number": 4,
      "hebrew": "ושבעה כהנים ישאו שבעה שופרות היובלים לפני הארון וביום השביעי תסבו את־העיר שבע פעמים והכהנים יתקעו בשופרות"
    },
    {
      "number": 5,
      "hebrew": "והיה במשך בקרן היובל בשמעכם [כשמעכם] את־קול השופר יריעו כל־העם תרועה גדולה ונפלה חומת העיר תחתיה ועלו העם איש נגדו"
    },
    {
      "number": 6,
      "hebrew": "ויקרא יהושע בן־נון אל־הכהנים ויאמר אלהם שאו את־ארון הברית ושבעה כהנים ישאו שבעה שופרות יובלים לפני ארון יהוה"
    },
    {
      "number": 7,
      "hebrew": "ויאמרו [ויאמר] אל־העם עברו וסבו את־העיר והחלוץ יעבר לפני ארון יהוה"
    },
    {
      "number": 8,
      "hebrew": "ויהי כאמר יהושע אל־העם ושבעה הכהנים נשאים שבעה שופרות היובלים לפני יהוה עברו ותקעו בשופרות וארון ברית יהוה הלך אחריהם"
    },
    {
      "number": 9,
      "hebrew": "והחלוץ הלך לפני הכהנים תקעו [תקעי] השופרות והמאסף הלך אחרי הארון הלוך ותקוע בשופרות"
    },
    {
      "number": 10,
      "hebrew": "ואת־העם צוה יהושע לאמר לא תריעו ולא־תשמיעו את־קולכם ולא־יצא מפיכם דבר עד יום אמרי אליכם הריעו והריעתם"
    },
    {
      "number": 11,
      "hebrew": "ויסב ארון־יהוה את־העיר הקף פעם אחת ויבאו המחנה וילינו במחנה",
      "parsha": "פ"
    },
    {
      "number": 12,
      "hebrew": "וישכם יהושע בבקר וישאו הכהנים את־ארון יהוה"
    },
    {
      "number": 13,
      "hebrew": "ושבעה הכהנים נשאים שבעה שופרות היבלים לפני ארון יהוה הלכים הלוך ותקעו בשופרות והחלוץ הלך לפניהם והמאסף הלך אחרי ארון יהוה הולך [הלוך] ותקוע בשופרות"
    },
    {
      "number": 14,
      "hebrew": "ויסבו את־העיר ביום השני פעם אחת וישבו המחנה כה עשו ששת ימים"
    },
    {
      "number": 15,
      "hebrew": "ויהי ביום השביעי וישכמו כעלות השחר ויסבו את־העיר כמשפט הזה שבע פעמים רק ביום ההוא סבבו את־העיר שבע פעמים"
    },
    {
      "number": 16,
      "hebrew": "ויהי בפעם השביעית תקעו הכהנים בשופרות ויאמר יהושע אל־העם הריעו כי־נתן יהוה לכם את־העיר"
    },
    {
      "number": 17,
      "hebrew": "והיתה העיר חרם היא וכל־אשר־בה ליהוה רק רחב הזונה תחיה היא וכל־אשר אתה בבית כי החבאתה את־המלאכים אשר שלחנו"
    },
    {
      "number": 18,
      "hebrew": "ורק־אתם שמרו מן־החרם פן־תחרימו ולקחתם מן־החרם ושמתם את־מחנה ישראל לחרם ועכרתם אותו"
    },
    {
      "number": 19,
      "hebrew": "וכל כסף וזהב וכלי נחשת וברזל קדש הוא ליהוה אוצר יהוה יבוא"
    },
    {
      "number": 20,
      "hebrew": "וירע העם ויתקעו בשפרות ויהי כשמע העם את־קול השופר ויריעו העם תרועה גדולה ותפל החומה תחתיה ויעל העם העירה איש נגדו וילכדו את־העיר"
    },
    {
      "number": 21,
      "hebrew": "ויחרימו את־כל־אשר בעיר מאיש ועד־אשה מנער ועד־זקן ועד שור ושה וחמור לפי־חרב"
    },
    {
      "number": 22,
      "hebrew": "ולשנים האנשים המרגלים את־הארץ אמר יהושע באו בית־האשה הזונה והוציאו משם את־האשה ואת־כל־אשר־לה כאשר נשבעתם לה"
    },
    {
      "number": 23,
      "hebrew": "ויבאו הנערים המרגלים ויציאו את־רחב ואת־אביה ואת־אמה ואת־אחיה ואת־כל־אשר־לה ואת כל־משפחותיה הוציאו ויניחום מחוץ למחנה ישראל"
    },
    {
      "number": 24,
      "hebrew": "והעיר שרפו באש וכל־אשר־בה רק הכסף והזהב וכלי הנחשת והברזל נתנו אוצר בית־יהוה"
    },
    {
      "number": 25,
      "hebrew": "ואת־רחב הזונה ואת־בית אביה ואת־כל־אשר־לה החיה יהושע ותשב בקרב ישראל עד היום הזה כי החביאה את־המלאכים אשר־שלח יהושע לרגל את־יריחו",
      "parsha": "פ"
    },
    {
      "number": 26,
      "hebrew": "וישבע יהושע בעת ההיא לאמר ארור האיש לפני יהוה אשר יקום ובנה את־העיר הזאת את־יריחו בבכרו ייסדנה ובצעירו יציב דלתיה",
      "parsha": "ס"
    },
    {
      "number": 27,
      "hebrew": "ויהי יהוה את־יהושע ויהי שמעו בכל־הארץ"
    }
  ]
}