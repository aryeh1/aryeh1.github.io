{
  "book": "Joshua",
  "bookHebrew": "יהושע",
  "chapter": 24,
  "verses": [
    {
      "number": 1,
      "hebrew": "ויאסף יהושע את־כל־שבטי ישראל שכמה ויקרא לזקני ישראל ולראשיו ולשפטיו ולשטריו ויתיצבו לפני האלהים"
    },
    {
      "number": 2,
      "hebrew": "ויאמר יהושע אל־כל־העם כה־אמר יהוה אלהי ישראל בעבר הנהר ישבו אבותיכם מעולם תרח אבי אברהם ואבי נחור ויעבדו אלהים אחרים"
    },
    {
      "number": 3,
      "hebrew": "ואקח את־אביכם את־אברהם מעבר הנהר ואולך אותו בכל־ארץ כנען וארב [וארבה] את־זרעו ואתן־לו את־יצחק"
    },
    {
      "number": 4,
      "hebrew": "ואתן ליצחק את־יעקב ואת־עשו ואתן לעשו את־הר שעיר לרשת אותו ויעקב ובניו ירדו מצרים"
    },
    {
      "number": 5,
      "hebrew": "ואשלח את־משה ואת־אהרן ואגף את־מצרים כאשר עשיתי בקרבו ואחר הוצאתי אתכם"
    },
    {
      "number": 6,
      "hebrew": "ואוציא את־אבותיכם ממצרים ותבאו הימה וירדפו מצרים אחרי אבותיכם ברכב ובפרשים ים־סוף"
    },
    {
      "number": 7,
      "hebrew": "ויצעקו אל־יהוה וישם מאפל ביניכם ובין המצרים ויבא עליו את־הים ויכסהו ותראינה עיניכם את אשר־עשיתי במצרים ותשבו במדבר ימים רבים"
    },
    {
      "number": 8,
      "hebrew": "ואבאה [ואביא] אתכם אל־ארץ האמרי היושב בעבר הירדן וילחמו אתכם ואתן אותם בידכם ותירשו את־ארצם ואשמידם מפניכם"
    },
    {
      "number": 9,
      "hebrew": "ויקם בלק בן־צפור מלך מואב וילחם בישראל וישלח ויקרא לבלעם בן־בעור לקלל אתכם"
    },
    {
      "number": 10,
      "hebrew": "ולא אביתי לשמע לבלעם ויברך ברוך אתכם ואצל אתכם מידו"
    },
    {
      "number": 11,
      "hebrew": "ותעברו את־הירדן ותבאו אל־יריחו וילחמו בכם בעלי־יריחו האמרי והפרזי והכנעני והחתי והגרגשי החוי והיבוסי ואתן אותם בידכם"
    },
    {
      "number": 12,
      "hebrew": "ואשלח לפניכם את־הצרעה ותגרש אותם מפניכם שני מלכי האמרי לא בחרבך ולא בקשתך"
    },
    {
      "number": 13,
      "hebrew": "ואתן לכם ארץ אשר לא־יגעת בה וערים אשר לא־בניתם ותשבו בהם כרמים וזיתים אשר לא־נטעתם אתם אכלים"
    },
    {
      "number": 14,
      "hebrew": "ועתה יראו את־יהוה ועבדו אתו בתמים ובאמת והסירו את־אלהים אשר עבדו אבותיכם בעבר הנהר ובמצרים ועבדו את־יהוה"
    },
    {
      "number": 15,
      "hebrew": "ואם רע בעיניכם לעבד את־יהוה בחרו לכם היום את־מי תעבדון אם את־אלהים אשר־עבדו אבותיכם אשר בעבר [מעבר] הנהר ואם את־אלהי האמרי אשר אתם ישבים בארצם ואנכי וביתי נעבד את־יהוה"
    },
    {
      "number": 16,
      "hebrew": "ויען העם ויאמר חלילה לנו מעזב את־יהוה לעבד אלהים אחרים"
    },
    {
      "number": 17,
      "hebrew": "כי יהוה אלהינו הוא המעלה אתנו ואת־אבותינו מארץ מצרים מבית עבדים ואשר עשה לעינינו את־האתות הגדלות האלה וישמרנו בכל־הדרך אשר הלכנו בה ובכל העמים אשר עברנו בקרבם"
    },
    {
      "number": 18,
      "hebrew": "ויגרש יהוה את־כל־העמים ואת־האמרי ישב הארץ מפנינו גם־אנחנו נעבד את־יהוה כי־הוא אלהינו"
    },
    {
      "number": 19,
      "hebrew": "ויאמר יהושע אל־העם לא תוכלו לעבד את־יהוה כי־אלהים קדשים הוא אל־קנוא הוא לא־ישא לפשעכם ולחטאותיכם"
    },
    {
      "number": 20,
      "hebrew": "כי תעזבו את־יהוה ועבדתם אלהי נכר ושב והרע לכם וכלה אתכם אחרי אשר־היטיב לכם"
    },
    {
      "number": 21,
      "hebrew": "ויאמר העם אל־יהושע לא כי את־יהוה נעבד"
    },
    {
      "number": 22,
      "hebrew": "ויאמר יהושע אל־העם עדים אתם בכם כי־אתם בחרתם לכם את־יהוה לעבד אותו ויאמרו עדים"
    },
    {
      "number": 23,
      "hebrew": "ועתה הסירו את־אלהי הנכר אשר בקרבכם והטו את־לבבכם אל־יהוה אלהי ישראל"
    },
    {
      "number": 24,
      "hebrew": "ויאמרו העם אל־יהושע את־יהוה אלהינו נעבד ובקולו נשמע"
    },
    {
      "number": 25,
      "hebrew": "ויכרת יהושע ברית לעם ביום ההוא וישם לו חק ומשפט בשכם"
    },
    {
      "number": 26,
      "hebrew": "ויכתב יהושע את־הדברים האלה בספר תורת אלהים ויקח אבן גדולה ויקימה שם תחת האלה אשר במקדש יהוה"
    },
    {
      "number": 27,
      "hebrew": "ויאמר יהושע אל־כל־העם הנה האבן הזאת תהיה־בנו לעדה כי־היא שמעה את כל־אמרי יהוה אשר דבר עמנו והיתה בכם לעדה פן־תכחשון באלהיכם"
    },
    {
      "number": 28,
      "hebrew": "וישלח יהושע את־העם איש לנחלתו"
    },
    {
      "number": 29,
      "hebrew": "ויהי אחרי הדברים האלה וימת יהושע בן־נון עבד יהוה בן־מאה ועשר שנים"
    },
    {
      "number": 30,
      "hebrew": "ויקברו אתו בגבול נחלתו בתמנת־סרח אשר בהר־אפרים מצפון להר־געש"
    },
    {
      "number": 31,
      "hebrew": "ויעבד ישראל את־יהוה כל ימי יהושע וכל ימי הזקנים אשר האריכו ימים אחרי יהושע ואשר ידעו את כל־מעשה יהוה אשר עשה לישראל"
    },
    {
      "number": 32,
      "hebrew": "ואת־עצמות יוסף אשר־העלו בני־ישראל ממצרים קברו בשכם בחלקת השדה אשר קנה יעקב מאת בני־חמור אבי־שכם במאה קשיטה ויהיו לבני־יוסף לנחלה"
    },
    {
      "number": 33,
      "hebrew": "ואלעזר בן־אהרן מת ויקברו אתו בגבעת פינחס בנו אשר נתן־לו בהר אפרים"
    }
  ]
}