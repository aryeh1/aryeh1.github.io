{
  "book": "Joshua",
  "bookHebrew": "יהושע",
  "chapter": 11,
  "verses": [
    {
      "number": 1,
      "hebrew": "ויהי כשמע יבין מלך־חצור וישלח אל־יובב מלך מדון ואל־מלך שמרון ואל־מלך אכשף"
    },
    {
      "number": 2,
      "hebrew": "ואל־המלכים אשר מצפון בהר ובערבה נגב כנרות ובשפלה ובנפות דור מים"
    },
    {
      "number": 3,
      "hebrew": "הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה"
    },
    {
      "number": 4,
      "hebrew": "ויצאו הם וכל־מחניהם עמם עם־רב כחול אשר על־שפת־הים לרב וסוס ורכב רב־מאד"
    },
    {
      "number": 5,
      "hebrew": "ויועדו כל המלכים האלה ויבאו ויחנו יחדו אל־מי מרום להלחם עם־ישראל"
    },
    {
      "number": 6,
      "hebrew": "ויאמר יהוה אל־יהושע אל־תירא מפניהם כי־מחר כעת הזאת אנכי נתן את־כלם חללים לפני ישראל את־סוסיהם תעקר ואת־מרכבתיהם תשרף באש"
    },
    {
      "number": 7,
      "hebrew": "ויבא יהושע וכל־עם המלחמה עמו עליהם על־מי מרום פתאם ויפלו בהם"
    },
    {
      "number": 8,
      "hebrew": "ויתנם יהוה ביד־ישראל ויכום וירדפום עד־צידון רבה ועד משרפות מים ועד־בקעת מצפה מזרחה ויכם עד־בלתי השאיר־להם שריד"
    },
    {
      "number": 9,
      "hebrew": "ויעש להם יהושע כאשר אמר־לו יהוה את־סוסיהם עקר ואת־מרכבתיהם שרף באש"
    },
    {
      "number": 10,
      "hebrew": "וישב יהושע בעת ההיא וילכד את־חצור ואת־מלכה הכה בחרב כי־חצור לפנים היא ראש כל־הממלכות האלה"
    },
    {
      "number": 11,
      "hebrew": "ויכו את־כל־הנפש אשר־בה לפי־חרב החרם לא נותר כל־נשמה ואת־חצור שרף באש"
    },
    {
      "number": 12,
      "hebrew": "ואת־כל־ערי המלכים־האלה ואת־כל־מלכיהם לכד יהושע ויכם לפי־חרב החרים אותם כאשר צוה משה עבד יהוה"
    },
    {
      "number": 13,
      "hebrew": "רק כל־הערים העמדות על־תלם לא שרפם ישראל זולתי את־חצור לבדה שרף יהושע"
    },
    {
      "number": 14,
      "hebrew": "וכל שלל הערים האלה והבהמה בזזו להם בני ישראל רק את־כל־האדם הכו לפי־חרב עד־השמדם אותם לא השאירו כל־נשמה"
    },
    {
      "number": 15,
      "hebrew": "כאשר צוה יהוה את־משה עבדו כן־צוה משה את־יהושע וכן עשה יהושע לא־הסיר דבר מכל אשר־צוה יהוה את־משה"
    },
    {
      "number": 16,
      "hebrew": "ויקח יהושע את־כל־הארץ הזאת ההר ואת־כל־הנגב ואת כל־ארץ הגשן ואת־השפלה ואת־הערבה ואת־הר ישראל ושפלתה"
    },
    {
      "number": 17,
      "hebrew": "מן־ההר החלק העולה שעיר ועד־בעל גד בבקעת הלבנון תחת הר־חרמון ואת כל־מלכיהם לכד ויכם וימיתם"
    },
    {
      "number": 18,
      "hebrew": "ימים רבים עשה יהושע את־כל־המלכים האלה מלחמה"
    },
    {
      "number": 19,
      "hebrew": "לא־היתה עיר אשר השלימה אל־בני ישראל בלתי החוי ישבי גבעון את־הכל לקחו במלחמה"
    },
    {
      "number": 20,
      "hebrew": "כי מאת יהוה היתה לחזק את־לבם לקראת המלחמה את־ישראל למען החרימם לבלתי היות־להם תחנה כי למען השמידם כאשר צוה יהוה את־משה"
    },
    {
      "number": 21,
      "hebrew": "ויבא יהושע בעת ההיא ויכרת את־הענקים מן־ההר מן־חברון מן־דבר מן־ענב ומכל הר יהודה ומכל הר ישראל עם־עריהם החרימם יהושע"
    },
    {
      "number": 22,
      "hebrew": "לא־נותר ענקים בארץ בני ישראל רק בעזה בגת ובאשדוד נשארו"
    },
    {
      "number": 23,
      "hebrew": "ויקח יהושע את־כל־הארץ ככל אשר דבר יהוה אל־משה ויתנה יהושע לנחלה לישראל כמחלקתם לשבטיהם והארץ שקטה ממלחמה"
    }
  ]
}