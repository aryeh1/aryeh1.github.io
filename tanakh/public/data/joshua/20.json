{
  "book": "Joshua",
  "bookHebrew": "יהושע",
  "chapter": 20,
  "verses": [
    {
      "number": 1,
      "hebrew": "וידבר יהוה אל־יהושע לאמר"
    },
    {
      "number": 2,
      "hebrew": "דבר אל־בני ישראל לאמר תנו לכם את־ערי המקלט אשר־דברתי אליכם ביד־משה"
    },
    {
      "number": 3,
      "hebrew": "לנוס שמה רוצח מכה־נפש בשגגה בבלי־דעת והיו לכם למקלט מגאל הדם"
    },
    {
      "number": 4,
      "hebrew": "ונס אל־אחת מהערים האלה ועמד פתח שער העיר ודבר באזני זקני־העיר ההיא את־דבריו ואספו אתו העירה אליהם ונתנו־לו מקום וישב עמם"
    },
    {
      "number": 5,
      "hebrew": "וכי ירדף גאל הדם אחריו ולא־יסגרו את־הרצח בידו כי בבלי־דעת הכה את־רעהו ולא־שנא הוא לו מתמול שלשום"
    },
    {
      "number": 6,
      "hebrew": "וישב בעיר ההיא עד־עמדו לפני העדה למשפט עד־מות הכהן הגדול אשר יהיה בימים ההם אז ישוב הרוצח ובא אל־עירו ואל־ביתו אל־העיר אשר־נס משם"
    },
    {
      "number": 7,
      "hebrew": "ויקדשו את־קדש בגליל בהר נפתלי ואת־שכם בהר אפרים ואת־קרית ארבע היא חברון בהר יהודה"
    },
    {
      "number": 8,
      "hebrew": "ומעבר לירדן יריחו מזרחה נתנו את־בצר במדבר במישר ממטה ראובן ואת־ראמת בגלעד ממטה־גד ואת־גלון [גולן] בבשן ממטה מנשה"
    },
    {
      "number": 9,
      "hebrew": "אלה היו ערי המועדה לכל בני ישראל ולגר הגר בתוכם לנוס שמה כל־מכה־נפש בשגגה ולא ימות ביד גאל הדם עד־עמדו לפני העדה",
      "parsha": "פ"
    }
  ]
}