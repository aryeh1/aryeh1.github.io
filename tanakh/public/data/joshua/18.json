{
  "book": "Joshua",
  "bookHebrew": "יהושע",
  "chapter": 18,
  "verses": [
    {
      "number": 1,
      "hebrew": "ויקהלו כל־עדת בני־ישראל שלה וישכינו שם את־אהל מועד והארץ נכבשה לפניהם"
    },
    {
      "number": 2,
      "hebrew": "ויותרו בבני ישראל אשר לא־חלקו את־נחלתם שבעה שבטים"
    },
    {
      "number": 3,
      "hebrew": "ויאמר יהושע אל־בני ישראל עד־אנה אתם מתרפים לבוא לרשת את־הארץ אשר נתן לכם יהוה אלהי אבותיכם"
    },
    {
      "number": 4,
      "hebrew": "הבו לכם שלשה אנשים לשבט ואשלחם ויקמו ויתהלכו בארץ ויכתבו אותה לפי נחלתם ויבאו אלי"
    },
    {
      "number": 5,
      "hebrew": "והתחלקו אתה לשבעה חלקים יהודה יעמד על־גבולו מנגב ובית יוסף יעמדו על־גבולם מצפון"
    },
    {
      "number": 6,
      "hebrew": "ואתם תכתבו את־הארץ שבעה חלקים והבאתם אלי הנה ויריתי לכם גורל פה לפני יהוה אלהינו"
    },
    {
      "number": 7,
      "hebrew": "כי אין־חלק ללוים בקרבכם כי־כהנת יהוה נחלתו וגד וראובן וחצי שבט המנשה לקחו נחלתם מעבר לירדן מזרחה אשר נתן להם משה עבד יהוה"
    },
    {
      "number": 8,
      "hebrew": "ויקמו האנשים וילכו ויצו יהושע את־ההלכים לכתב את־הארץ לאמר לכו והתהלכו בארץ וכתבו אותה ושובו אלי ופה אשליך לכם גורל לפני יהוה בשלה"
    },
    {
      "number": 9,
      "hebrew": "וילכו האנשים ויעברו בארץ ויכתבוה לערים לשבעה חלקים על־ספר ויבאו אל־יהושע אל־המחנה שלה"
    },
    {
      "number": 10,
      "hebrew": "וישלך להם יהושע גורל בשלה לפני יהוה ויחלק־שם יהושע את־הארץ לבני ישראל כמחלקתם",
      "parsha": "פ"
    },
    {
      "number": 11,
      "hebrew": "ויעל גורל מטה בני־בנימן למשפחתם ויצא גבול גורלם בין בני יהודה ובין בני יוסף"
    },
    {
      "number": 12,
      "hebrew": "ויהי להם הגבול לפאת צפונה מן־הירדן ועלה הגבול אל־כתף יריחו מצפון ועלה בהר ימה והיה [והיו] תצאתיו מדברה בית און"
    },
    {
      "number": 13,
      "hebrew": "ועבר משם הגבול לוזה אל־כתף לוזה נגבה היא בית־אל וירד הגבול עטרות אדר על־ההר אשר מנגב לבית־חרון תחתון"
    },
    {
      "number": 14,
      "hebrew": "ותאר הגבול ונסב לפאת־ים נגבה מן־ההר אשר על־פני בית־חרון נגבה והיה [והיו] תצאתיו אל־קרית־בעל היא קרית יערים עיר בני יהודה זאת פאת־ים"
    },
    {
      "number": 15,
      "hebrew": "ופאת־נגבה מקצה קרית יערים ויצא הגבול ימה ויצא אל־מעין מי נפתוח"
    },
    {
      "number": 16,
      "hebrew": "וירד הגבול אל־קצה ההר אשר על־פני גי בן־הנם אשר בעמק רפאים צפונה וירד גי הנם אל־כתף היבוסי נגבה וירד עין רגל"
    },
    {
      "number": 17,
      "hebrew": "ותאר מצפון ויצא עין שמש ויצא אל־גלילות אשר־נכח מעלה אדמים וירד אבן בהן בן־ראובן"
    },
    {
      "number": 18,
      "hebrew": "ועבר אל־כתף מול־הערבה צפונה וירד הערבתה"
    },
    {
      "number": 19,
      "hebrew": "ועבר הגבול אל־כתף בית־חגלה צפונה והיה [והיו ] תצאותיו [תצאות] הגבול אל־לשון ים־המלח צפונה אל־קצה הירדן נגבה זה גבול נגב"
    },
    {
      "number": 20,
      "hebrew": "והירדן יגבל־אתו לפאת־קדמה זאת נחלת בני בנימן לגבולתיה סביב למשפחתם",
      "parsha": "פ"
    },
    {
      "number": 21,
      "hebrew": "והיו הערים למטה בני בנימן למשפחותיהם יריחו ובית־חגלה ועמק קציץ"
    },
    {
      "number": 22,
      "hebrew": "ובית הערבה וצמרים ובית־אל"
    },
    {
      "number": 23,
      "hebrew": "והעוים והפרה ועפרה"
    },
    {
      "number": 24,
      "hebrew": "וכפר העמני [העמנה] והעפני וגבע ערים שתים־עשרה וחצריהן"
    },
    {
      "number": 25,
      "hebrew": "גבעון והרמה ובארות"
    },
    {
      "number": 26,
      "hebrew": "והמצפה והכפירה והמצה"
    },
    {
      "number": 27,
      "hebrew": "ורקם וירפאל ותראלה"
    },
    {
      "number": 28,
      "hebrew": "וצלע האלף והיבוסי היא ירושלם גבעת קרית ערים ארבע־עשרה וחצריהן זאת נחלת בני־בנימן למשפחתם",
      "parsha": "פ"
    }
  ]
}