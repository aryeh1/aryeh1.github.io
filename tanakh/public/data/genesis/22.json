{
  "book": "Genesis",
  "bookHebrew": "בראשית",
  "chapter": 22,
  "verses": [
    {
      "number": 1,
      "hebrew": "ויהי אחר הדברים האלה והאלהים נסה את־אברהם ויאמר אליו אברהם ויאמר הנני"
    },
    {
      "number": 2,
      "hebrew": "ויאמר קח־נא את־בנך את־יחידך אשר־אהבת את־יצחק ולך־לך אל־ארץ המריה והעלהו שם לעלה על אחד ההרים אשר אמר אליך"
    },
    {
      "number": 3,
      "hebrew": "וישכם אברהם בבקר ויחבש את־חמרו ויקח את־שני נעריו אתו ואת יצחק בנו ויבקע עצי עלה ויקם וילך אל־המקום אשר־אמר־לו האלהים"
    },
    {
      "number": 4,
      "hebrew": "ביום השלישי וישא אברהם את־עיניו וירא את־המקום מרחק"
    },
    {
      "number": 5,
      "hebrew": "ויאמר אברהם אל־נעריו שבו־לכם פה עם־החמור ואני והנער נלכה עד־כה ונשתחוה ונשובה אליכם"
    },
    {
      "number": 6,
      "hebrew": "ויקח אברהם את־עצי העלה וישם על־יצחק בנו ויקח בידו את־האש ואת־המאכלת וילכו שניהם יחדו"
    },
    {
      "number": 7,
      "hebrew": "ויאמר יצחק אל־אברהם אביו ויאמר אבי ויאמר הנני בני ויאמר הנה האש והעצים ואיה השה לעלה"
    },
    {
      "number": 8,
      "hebrew": "ויאמר אברהם אלהים יראה־לו השה לעלה בני וילכו שניהם יחדו"
    },
    {
      "number": 9,
      "hebrew": "ויבאו אל־המקום אשר אמר־לו האלהים ויבן שם אברהם את־המזבח ויערך את־העצים ויעקד את־יצחק בנו וישם אתו על־המזבח ממעל לעצים"
    },
    {
      "number": 10,
      "hebrew": "וישלח אברהם את־ידו ויקח את־המאכלת לשחט את־בנו"
    },
    {
      "number": 11,
      "hebrew": "ויקרא אליו מלאך יהוה מן־השמים ויאמר אברהם אברהם ויאמר הנני"
    },
    {
      "number": 12,
      "hebrew": "ויאמר אל־תשלח ידך אל־הנער ואל־תעש לו מאומה כי עתה ידעתי כי־ירא אלהים אתה ולא חשכת את־בנך את־יחידך ממני"
    },
    {
      "number": 13,
      "hebrew": "וישא אברהם את־עיניו וירא והנה־איל אחר נאחז בסבך בקרניו וילך אברהם ויקח את־האיל ויעלהו לעלה תחת בנו"
    },
    {
      "number": 14,
      "hebrew": "ויקרא אברהם שם־המקום ההוא יהוה יראה אשר יאמר היום בהר יהוה יראה"
    },
    {
      "number": 15,
      "hebrew": "ויקרא מלאך יהוה אל־אברהם שנית מן־השמים"
    },
    {
      "number": 16,
      "hebrew": "ויאמר בי נשבעתי נאם־יהוה כי יען אשר עשית את־הדבר הזה ולא חשכת את־בנך את־יחידך"
    },
    {
      "number": 17,
      "hebrew": "כי־ברך אברכך והרבה ארבה את־זרעך ככוכבי השמים וכחול אשר על־שפת הים וירש זרעך את שער איביו"
    },
    {
      "number": 18,
      "hebrew": "והתברכו בזרעך כל גויי הארץ עקב אשר שמעת בקלי"
    },
    {
      "number": 19,
      "hebrew": "וישב אברהם אל־נעריו ויקמו וילכו יחדו אל־באר שבע וישב אברהם בבאר שבע"
    },
    {
      "number": 20,
      "hebrew": "ויהי אחרי הדברים האלה ויגד לאברהם לאמר הנה ילדה מלכה גם־הוא בנים לנחור אחיך"
    },
    {
      "number": 21,
      "hebrew": "את־עוץ בכרו ואת־בוז אחיו ואת־קמואל אבי ארם"
    },
    {
      "number": 22,
      "hebrew": "ואת־כשד ואת־חזו ואת־פלדש ואת־ידלף ואת בתואל"
    },
    {
      "number": 23,
      "hebrew": "ובתואל ילד את־רבקה שמנה אלה ילדה מלכה לנחור אחי אברהם"
    },
    {
      "number": 24,
      "hebrew": "ופילגשו ושמה ראומה ותלד גם־הוא את־טבח ואת־גחם ואת־תחש ואת־מעכה"
    }
  ]
}