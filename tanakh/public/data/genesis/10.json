{
  "book": "Genesis",
  "bookHebrew": "בראשית",
  "chapter": 10,
  "verses": [
    {
      "number": 1,
      "hebrew": "ואלה תולדת בני־נח שם חם ויפת ויולדו להם בנים אחר המבול"
    },
    {
      "number": 2,
      "hebrew": "בני יפת גמר ומגוג ומדי ויון ותבל ומשך ותירס"
    },
    {
      "number": 3,
      "hebrew": "ובני גמר אשכנז וריפת ותגרמה"
    },
    {
      "number": 4,
      "hebrew": "ובני יון אלישה ותרשיש כתים ודדנים"
    },
    {
      "number": 5,
      "hebrew": "מאלה נפרדו איי הגוים בארצתם איש ללשנו למשפחתם בגויהם"
    },
    {
      "number": 6,
      "hebrew": "ובני חם כוש ומצרים ופוט וכנען"
    },
    {
      "number": 7,
      "hebrew": "ובני כוש סבא וחוילה וסבתה ורעמה וסבתכא ובני רעמה שבא ודדן"
    },
    {
      "number": 8,
      "hebrew": "וכוש ילד את־נמרד הוא החל להיות גבר בארץ"
    },
    {
      "number": 9,
      "hebrew": "הוא־היה גבר־ציד לפני יהוה על־כן יאמר כנמרד גבור ציד לפני יהוה"
    },
    {
      "number": 10,
      "hebrew": "ותהי ראשית ממלכתו בבל וארך ואכד וכלנה בארץ שנער"
    },
    {
      "number": 11,
      "hebrew": "מן־הארץ ההוא יצא אשור ויבן את־נינוה ואת־רחבת עיר ואת־כלח"
    },
    {
      "number": 12,
      "hebrew": "ואת־רסן בין נינוה ובין כלח הוא העיר הגדלה"
    },
    {
      "number": 13,
      "hebrew": "ומצרים ילד את־לודים ואת־ענמים ואת־להבים ואת־נפתחים"
    },
    {
      "number": 14,
      "hebrew": "ואת־פתרסים ואת־כסלחים אשר יצאו משם פלשתים ואת־כפתרים"
    },
    {
      "number": 15,
      "hebrew": "וכנען ילד את־צידן בכרו ואת־חת"
    },
    {
      "number": 16,
      "hebrew": "ואת־היבוסי ואת־האמרי ואת הגרגשי"
    },
    {
      "number": 17,
      "hebrew": "ואת־החוי ואת־הערקי ואת־הסיני"
    },
    {
      "number": 18,
      "hebrew": "ואת־הארודי ואת־הצמרי ואת־החמתי ואחר נפצו משפחות הכנעני"
    },
    {
      "number": 19,
      "hebrew": "ויהי גבול הכנעני מצידן באכה גררה עד־עזה באכה סדמה ועמרה ואדמה וצבים עד־לשע"
    },
    {
      "number": 20,
      "hebrew": "אלה בני־חם למשפחתם ללשנתם בארצתם בגויהם"
    },
    {
      "number": 21,
      "hebrew": "ולשם ילד גם־הוא אבי כל־בני־עבר אחי יפת הגדול"
    },
    {
      "number": 22,
      "hebrew": "בני שם עילם ואשור וארפכשד ולוד וארם"
    },
    {
      "number": 23,
      "hebrew": "ובני ארם עוץ וחול וגתר ומש"
    },
    {
      "number": 24,
      "hebrew": "וארפכשד ילד את־שלח ושלח ילד את־עבר"
    },
    {
      "number": 25,
      "hebrew": "ולעבר ילד שני בנים שם האחד פלג כי בימיו נפלגה הארץ ושם אחיו יקטן"
    },
    {
      "number": 26,
      "hebrew": "ויקטן ילד את־אלמודד ואת־שלף ואת־חצרמות ואת־ירח"
    },
    {
      "number": 27,
      "hebrew": "ואת־הדורם ואת־אוזל ואת־דקלה"
    },
    {
      "number": 28,
      "hebrew": "ואת־עובל ואת־אבימאל ואת־שבא"
    },
    {
      "number": 29,
      "hebrew": "ואת־אופר ואת־חוילה ואת־יובב כל־אלה בני יקטן"
    },
    {
      "number": 30,
      "hebrew": "ויהי מושבם ממשא באכה ספרה הר הקדם"
    },
    {
      "number": 31,
      "hebrew": "אלה בני־שם למשפחתם ללשנתם בארצתם לגויהם"
    },
    {
      "number": 32,
      "hebrew": "אלה משפחת בני־נח לתולדתם בגויהם ומאלה נפרדו הגוים בארץ אחר המבול"
    }
  ]
}