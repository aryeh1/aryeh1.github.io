{
  "book": "Genesis",
  "bookHebrew": "בראשית",
  "chapter": 49,
  "verses": [
    {
      "number": 1,
      "hebrew": "ויקרא יעקב אל־בניו ויאמר האספו ואגידה לכם את אשר־יקרא אתכם באחרית הימים"
    },
    {
      "number": 2,
      "hebrew": "הקבצו ושמעו בני יעקב ושמעו אל־ישראל אביכם"
    },
    {
      "number": 3,
      "hebrew": "ראובן בכרי אתה כחי וראשית אוני יתר שאת ויתר עז"
    },
    {
      "number": 4,
      "hebrew": "פחז כמים אל־תותר כי עלית משכבי אביך אז חללת יצועי עלה",
      "parsha": "פ"
    },
    {
      "number": 5,
      "hebrew": "שמעון ולוי אחים כלי חמס מכרתיהם"
    },
    {
      "number": 6,
      "hebrew": "בסדם אל־תבא נפשי בקהלם אל־תחד כבדי כי באפם הרגו איש וברצנם עקרו־שור"
    },
    {
      "number": 7,
      "hebrew": "ארור אפם כי עז ועברתם כי קשתה אחלקם ביעקב ואפיצם בישראל",
      "parsha": "פ"
    },
    {
      "number": 8,
      "hebrew": "יהודה אתה יודוך אחיך ידך בערף איביך ישתחוו לך בני אביך"
    },
    {
      "number": 9,
      "hebrew": "גור אריה יהודה מטרף בני עלית כרע רבץ כאריה וכלביא מי יקימנו"
    },
    {
      "number": 10,
      "hebrew": "לא־יסור שבט מיהודה ומחקק מבין רגליו עד כי־יבא שילה [שילו] ולו יקהת עמים"
    },
    {
      "number": 11,
      "hebrew": "אסרי לגפן עירה [עירו] ולשרקה בני אתנו כבס ביין לבשו ובדם־ענבים סותה [סותו]"
    },
    {
      "number": 12,
      "hebrew": "חכלילי עינים מיין ולבן־שנים מחלב",
      "parsha": "פ"
    },
    {
      "number": 13,
      "hebrew": "זבולן לחוף ימים ישכן והוא לחוף אניות וירכתו על־צידן",
      "parsha": "פ"
    },
    {
      "number": 14,
      "hebrew": "יששכר חמר גרם רבץ בין המשפתים"
    },
    {
      "number": 15,
      "hebrew": "וירא מנחה כי טוב ואת־הארץ כי נעמה ויט שכמו לסבל ויהי למס־עבד",
      "parsha": "ס"
    },
    {
      "number": 16,
      "hebrew": "דן ידין עמו כאחד שבטי ישראל"
    },
    {
      "number": 17,
      "hebrew": "יהי־דן נחש עלי־דרך שפיפן עלי־ארח הנשך עקבי־סוס ויפל רכבו אחור"
    },
    {
      "number": 18,
      "hebrew": "לישועתך קויתי יהוה",
      "parsha": "ס"
    },
    {
      "number": 19,
      "hebrew": "גד גדוד יגודנו והוא יגד עקב",
      "parsha": "ס"
    },
    {
      "number": 20,
      "hebrew": "מאשר שמנה לחמו והוא יתן מעדני־מלך",
      "parsha": "ס"
    },
    {
      "number": 21,
      "hebrew": "נפתלי אילה שלחה הנתן אמרי־שפר",
      "parsha": "ס"
    },
    {
      "number": 22,
      "hebrew": "בן פרת יוסף בן פרת עלי־עין בנות צעדה עלי־שור"
    },
    {
      "number": 23,
      "hebrew": "וימררהו ורבו וישטמהו בעלי חצים"
    },
    {
      "number": 24,
      "hebrew": "ותשב באיתן קשתו ויפזו זרעי ידיו מידי אביר יעקב משם רעה אבן ישראל"
    },
    {
      "number": 25,
      "hebrew": "מאל אביך ויעזרך ואת שדי ויברכך ברכת שמים מעל ברכת תהום רבצת תחת ברכת שדים ורחם"
    },
    {
      "number": 26,
      "hebrew": "ברכת אביך גברו על־ברכת הורי עד־תאות גבעת עולם תהיין לראש יוסף ולקדקד נזיר אחיו",
      "parsha": "פ"
    },
    {
      "number": 27,
      "hebrew": "בנימין זאב יטרף בבקר יאכל עד ולערב יחלק שלל"
    },
    {
      "number": 28,
      "hebrew": "כל־אלה שבטי ישראל שנים עשר וזאת אשר־דבר להם אביהם ויברך אותם איש אשר כברכתו ברך אתם"
    },
    {
      "number": 29,
      "hebrew": "ויצו אותם ויאמר אלהם אני נאסף אל־עמי קברו אתי אל־אבתי אל־המערה אשר בשדה עפרון החתי"
    },
    {
      "number": 30,
      "hebrew": "במערה אשר בשדה המכפלה אשר על־פני־ממרא בארץ כנען אשר קנה אברהם את־השדה מאת עפרן החתי לאחזת־קבר"
    },
    {
      "number": 31,
      "hebrew": "שמה קברו את־אברהם ואת שרה אשתו שמה קברו את־יצחק ואת רבקה אשתו ושמה קברתי את־לאה"
    },
    {
      "number": 32,
      "hebrew": "מקנה השדה והמערה אשר־בו מאת בני־חת"
    },
    {
      "number": 33,
      "hebrew": "ויכל יעקב לצות את־בניו ויאסף רגליו אל־המטה ויגוע ויאסף אל־עמיו"
    }
  ]
}