{
  "book": "Genesis",
  "bookHebrew": "בראשית",
  "chapter": 1,
  "verses": [
    {
      "number": 1,
      "hebrew": "בראשית ברא אלהים את השמים ואת הארץ"
    },
    {
      "number": 2,
      "hebrew": "והארץ היתה תהו ובהו וחשך על־פני תהום ורוח אלהים מרחפת על־פני המים"
    },
    {
      "number": 3,
      "hebrew": "ויאמר אלהים יהי אור ויהי־אור"
    },
    {
      "number": 4,
      "hebrew": "וירא אלהים את־האור כי־טוב ויבדל אלהים בין האור ובין החשך"
    },
    {
      "number": 5,
      "hebrew": "ויקרא אלהים לאור יום ולחשך קרא לילה ויהי־ערב ויהי־בקר יום אחד"
    },
    {
      "number": 6,
      "hebrew": "ויאמר אלהים יהי רקיע בתוך המים ויהי מבדיל בין מים למים"
    },
    {
      "number": 7,
      "hebrew": "ויעש אלהים את־הרקיע ויבדל בין המים אשר מתחת לרקיע ובין המים אשר מעל לרקיע ויהי־כן"
    },
    {
      "number": 8,
      "hebrew": "ויקרא אלהים לרקיע שמים ויהי־ערב ויהי־בקר יום שני"
    },
    {
      "number": 9,
      "hebrew": "ויאמר אלהים יקוו המים מתחת השמים אל־מקום אחד ותראה היבשה ויהי־כן"
    },
    {
      "number": 10,
      "hebrew": "ויקרא אלהים ליבשה ארץ ולמקוה המים קרא ימים וירא אלהים כי־טוב"
    },
    {
      "number": 11,
      "hebrew": "ויאמר אלהים תדשא הארץ דשא עשב מזריע זרע עץ פרי עשה פרי למינו אשר זרעו־בו על־הארץ ויהי־כן"
    },
    {
      "number": 12,
      "hebrew": "ותוצא הארץ דשא עשב מזריע זרע למינהו ועץ עשה־פרי אשר זרעו־בו למינהו וירא אלהים כי־טוב"
    },
    {
      "number": 13,
      "hebrew": "ויהי־ערב ויהי־בקר יום שלישי"
    },
    {
      "number": 14,
      "hebrew": "ויאמר אלהים יהי מארת ברקיע השמים להבדיל בין היום ובין הלילה והיו לאתת ולמועדים ולימים ושנים"
    },
    {
      "number": 15,
      "hebrew": "והיו למאורת ברקיע השמים להאיר על־הארץ ויהי־כן"
    },
    {
      "number": 16,
      "hebrew": "ויעש אלהים את־שני המארת הגדלים את־המאור הגדל לממשלת היום ואת־המאור הקטן לממשלת הלילה ואת הכוכבים"
    },
    {
      "number": 17,
      "hebrew": "ויתן אתם אלהים ברקיע השמים להאיר על־הארץ"
    },
    {
      "number": 18,
      "hebrew": "ולמשל ביום ובלילה ולהבדיל בין האור ובין החשך וירא אלהים כי־טוב"
    },
    {
      "number": 19,
      "hebrew": "ויהי־ערב ויהי־בקר יום רביעי"
    },
    {
      "number": 20,
      "hebrew": "ויאמר אלהים ישרצו המים שרץ נפש חיה ועוף יעופף על־הארץ על־פני רקיע השמים"
    },
    {
      "number": 21,
      "hebrew": "ויברא אלהים את־התנינם הגדלים ואת כל־נפש החיה הרמשת אשר שרצו המים למינהם ואת כל־עוף כנף למינהו וירא אלהים כי־טוב"
    },
    {
      "number": 22,
      "hebrew": "ויברך אתם אלהים לאמר פרו ורבו ומלאו את־המים בימים והעוף ירב בארץ"
    },
    {
      "number": 23,
      "hebrew": "ויהי־ערב ויהי־בקר יום חמישי"
    },
    {
      "number": 24,
      "hebrew": "ויאמר אלהים תוצא הארץ נפש חיה למינה בהמה ורמש וחיתו־ארץ למינה ויהי־כן"
    },
    {
      "number": 25,
      "hebrew": "ויעש אלהים את־חית הארץ למינה ואת־הבהמה למינה ואת כל־רמש האדמה למינהו וירא אלהים כי־טוב"
    },
    {
      "number": 26,
      "hebrew": "ויאמר אלהים נעשה אדם בצלמנו כדמותנו וירדו בדגת הים ובעוף השמים ובבהמה ובכל־הארץ ובכל־הרמש הרמש על־הארץ"
    },
    {
      "number": 27,
      "hebrew": "ויברא אלהים את־האדם בצלמו בצלם אלהים ברא אתו זכר ונקבה ברא אתם"
    },
    {
      "number": 28,
      "hebrew": "ויברך אתם אלהים ויאמר להם אלהים פרו ורבו ומלאו את־הארץ וכבשה ורדו בדגת הים ובעוף השמים ובכל־חיה הרמשת על־הארץ"
    },
    {
      "number": 29,
      "hebrew": "ויאמר אלהים הנה נתתי לכם את־כל־עשב זרע זרע אשר על־פני כל־הארץ ואת־כל־העץ אשר־בו פרי־עץ זרע זרע לכם יהיה לאכלה"
    },
    {
      "number": 30,
      "hebrew": "ולכל־חית הארץ ולכל־עוף השמים ולכל רומש על־הארץ אשר־בו נפש חיה את־כל־ירק עשב לאכלה ויהי־כן"
    },
    {
      "number": 31,
      "hebrew": "וירא אלהים את־כל־אשר עשה והנה־טוב מאד ויהי־ערב ויהי־בקר יום הששי"
    }
  ]
}