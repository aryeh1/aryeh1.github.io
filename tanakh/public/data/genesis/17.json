{
  "book": "Genesis",
  "bookHebrew": "בראשית",
  "chapter": 17,
  "verses": [
    {
      "number": 1,
      "hebrew": "ויהי אברם בן־תשעים שנה ותשע שנים וירא יהוה אל־אברם ויאמר אליו אני־אל שדי התהלך לפני והיה תמים"
    },
    {
      "number": 2,
      "hebrew": "ואתנה בריתי ביני ובינך וארבה אותך במאד מאד"
    },
    {
      "number": 3,
      "hebrew": "ויפל אברם על־פניו וידבר אתו אלהים לאמר"
    },
    {
      "number": 4,
      "hebrew": "אני הנה בריתי אתך והיית לאב המון גוים"
    },
    {
      "number": 5,
      "hebrew": "ולא־יקרא עוד את־שמך אברם והיה שמך אברהם כי אב־המון גוים נתתיך"
    },
    {
      "number": 6,
      "hebrew": "והפרתי אתך במאד מאד ונתתיך לגוים ומלכים ממך יצאו"
    },
    {
      "number": 7,
      "hebrew": "והקמתי את־בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך"
    },
    {
      "number": 8,
      "hebrew": "ונתתי לך ולזרעך אחריך את ארץ מגריך את כל־ארץ כנען לאחזת עולם והייתי להם לאלהים"
    },
    {
      "number": 9,
      "hebrew": "ויאמר אלהים אל־אברהם ואתה את־בריתי תשמר אתה וזרעך אחריך לדרתם"
    },
    {
      "number": 10,
      "hebrew": "זאת בריתי אשר תשמרו ביני וביניכם ובין זרעך אחריך המול לכם כל־זכר"
    },
    {
      "number": 11,
      "hebrew": "ונמלתם את בשר ערלתכם והיה לאות ברית ביני וביניכם"
    },
    {
      "number": 12,
      "hebrew": "ובן־שמנת ימים ימול לכם כל־זכר לדרתיכם יליד בית ומקנת־כסף מכל בן־נכר אשר לא מזרעך הוא"
    },
    {
      "number": 13,
      "hebrew": "המול ימול יליד ביתך ומקנת כספך והיתה בריתי בבשרכם לברית עולם"
    },
    {
      "number": 14,
      "hebrew": "וערל זכר אשר לא־ימול את־בשר ערלתו ונכרתה הנפש ההוא מעמיה את־בריתי הפר"
    },
    {
      "number": 15,
      "hebrew": "ויאמר אלהים אל־אברהם שרי אשתך לא־תקרא את־שמה שרי כי שרה שמה"
    },
    {
      "number": 16,
      "hebrew": "וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו"
    },
    {
      "number": 17,
      "hebrew": "ויפל אברהם על־פניו ויצחק ויאמר בלבו הלבן מאה־שנה יולד ואם־שרה הבת־תשעים שנה תלד"
    },
    {
      "number": 18,
      "hebrew": "ויאמר אברהם אל־האלהים לו ישמעאל יחיה לפניך"
    },
    {
      "number": 19,
      "hebrew": "ויאמר אלהים אבל שרה אשתך ילדת לך בן וקראת את־שמו יצחק והקמתי את־בריתי אתו לברית עולם לזרעו אחריו"
    },
    {
      "number": 20,
      "hebrew": "ולישמעאל שמעתיך הנה ברכתי אתו והפריתי אתו והרביתי אתו במאד מאד שנים־עשר נשיאם יוליד ונתתיו לגוי גדול"
    },
    {
      "number": 21,
      "hebrew": "ואת־בריתי אקים את־יצחק אשר תלד לך שרה למועד הזה בשנה האחרת"
    },
    {
      "number": 22,
      "hebrew": "ויכל לדבר אתו ויעל אלהים מעל אברהם"
    },
    {
      "number": 23,
      "hebrew": "ויקח אברהם את־ישמעאל בנו ואת כל־ילידי ביתו ואת כל־מקנת כספו כל־זכר באנשי בית אברהם וימל את־בשר ערלתם בעצם היום הזה כאשר דבר אתו אלהים"
    },
    {
      "number": 24,
      "hebrew": "ואברהם בן־תשעים ותשע שנה בהמלו בשר ערלתו"
    },
    {
      "number": 25,
      "hebrew": "וישמעאל בנו בן־שלש עשרה שנה בהמלו את בשר ערלתו"
    },
    {
      "number": 26,
      "hebrew": "בעצם היום הזה נמול אברהם וישמעאל בנו"
    },
    {
      "number": 27,
      "hebrew": "וכל־אנשי ביתו יליד בית ומקנת־כסף מאת בן־נכר נמלו אתו"
    }
  ]
}