{
  "book": "Genesis",
  "bookHebrew": "בראשית",
  "chapter": 33,
  "verses": [
    {
      "number": 1,
      "hebrew": "וישא יעקב עיניו וירא והנה עשו בא ועמו ארבע מאות איש ויחץ את־הילדים על־לאה ועל־רחל ועל שתי השפחות"
    },
    {
      "number": 2,
      "hebrew": "וישם את־השפחות ואת־ילדיהן ראשנה ואת־לאה וילדיה אחרנים ואת־רחל ואת־יוסף אחרנים"
    },
    {
      "number": 3,
      "hebrew": "והוא עבר לפניהם וישתחו ארצה שבע פעמים עד־גשתו עד־אחיו"
    },
    {
      "number": 4,
      "hebrew": "וירץ עשו לקראתו ויחבקהו ויפל על־צוארו וישקהו ויבכו"
    },
    {
      "number": 5,
      "hebrew": "וישא את־עיניו וירא את־הנשים ואת־הילדים ויאמר מי־אלה לך ויאמר הילדים אשר־חנן אלהים את־עבדך"
    },
    {
      "number": 6,
      "hebrew": "ותגשן השפחות הנה וילדיהן ותשתחוין"
    },
    {
      "number": 7,
      "hebrew": "ותגש גם־לאה וילדיה וישתחוו ואחר נגש יוסף ורחל וישתחוו"
    },
    {
      "number": 8,
      "hebrew": "ויאמר מי לך כל־המחנה הזה אשר פגשתי ויאמר למצא־חן בעיני אדני"
    },
    {
      "number": 9,
      "hebrew": "ויאמר עשו יש־לי רב אחי יהי לך אשר־לך"
    },
    {
      "number": 10,
      "hebrew": "ויאמר יעקב אל־נא אם־נא מצאתי חן בעיניך ולקחת מנחתי מידי כי על־כן ראיתי פניך כראת פני אלהים ותרצני"
    },
    {
      "number": 11,
      "hebrew": "קח־נא את־ברכתי אשר הבאת לך כי־חנני אלהים וכי יש־לי־כל ויפצר־בו ויקח"
    },
    {
      "number": 12,
      "hebrew": "ויאמר נסעה ונלכה ואלכה לנגדך"
    },
    {
      "number": 13,
      "hebrew": "ויאמר אליו אדני ידע כי־הילדים רכים והצאן והבקר עלות עלי ודפקום יום אחד ומתו כל־הצאן"
    },
    {
      "number": 14,
      "hebrew": "יעבר־נא אדני לפני עבדו ואני אתנהלה לאטי לרגל המלאכה אשר־לפני ולרגל הילדים עד אשר־אבא אל־אדני שעירה"
    },
    {
      "number": 15,
      "hebrew": "ויאמר עשו אציגה־נא עמך מן־העם אשר אתי ויאמר למה זה אמצא־חן בעיני אדני"
    },
    {
      "number": 16,
      "hebrew": "וישב ביום ההוא עשו לדרכו שעירה"
    },
    {
      "number": 17,
      "hebrew": "ויעקב נסע סכתה ויבן לו בית ולמקנהו עשה סכת על־כן קרא שם־המקום סכות"
    },
    {
      "number": 18,
      "hebrew": "ויבא יעקב שלם עיר שכם אשר בארץ כנען בבאו מפדן ארם ויחן את־פני העיר"
    },
    {
      "number": 19,
      "hebrew": "ויקן את־חלקת השדה אשר נטה־שם אהלו מיד בני־חמור אבי שכם במאה קשיטה"
    },
    {
      "number": 20,
      "hebrew": "ויצב־שם מזבח ויקרא־לו אל אלהי ישראל"
    }
  ]
}