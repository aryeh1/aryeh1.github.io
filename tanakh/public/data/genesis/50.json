{
  "book": "Genesis",
  "bookHebrew": "בראשית",
  "chapter": 50,
  "verses": [
    {
      "number": 1,
      "hebrew": "ויפל יוסף על־פני אביו ויבך עליו וישק־לו"
    },
    {
      "number": 2,
      "hebrew": "ויצו יוסף את־עבדיו את־הרפאים לחנט את־אביו ויחנטו הרפאים את־ישראל"
    },
    {
      "number": 3,
      "hebrew": "וימלאו־לו ארבעים יום כי כן ימלאו ימי החנטים ויבכו אתו מצרים שבעים יום"
    },
    {
      "number": 4,
      "hebrew": "ויעברו ימי בכיתו וידבר יוסף אל־בית פרעה לאמר אם־נא מצאתי חן בעיניכם דברו־נא באזני פרעה לאמר"
    },
    {
      "number": 5,
      "hebrew": "אבי השביעני לאמר הנה אנכי מת בקברי אשר כריתי לי בארץ כנען שמה תקברני ועתה אעלה־נא ואקברה את־אבי ואשובה"
    },
    {
      "number": 6,
      "hebrew": "ויאמר פרעה עלה וקבר את־אביך כאשר השביעך"
    },
    {
      "number": 7,
      "hebrew": "ויעל יוסף לקבר את־אביו ויעלו אתו כל־עבדי פרעה זקני ביתו וכל זקני ארץ־מצרים"
    },
    {
      "number": 8,
      "hebrew": "וכל בית יוסף ואחיו ובית אביו רק טפם וצאנם ובקרם עזבו בארץ גשן"
    },
    {
      "number": 9,
      "hebrew": "ויעל עמו גם־רכב גם־פרשים ויהי המחנה כבד מאד"
    },
    {
      "number": 10,
      "hebrew": "ויבאו עד־גרן האטד אשר בעבר הירדן ויספדו־שם מספד גדול וכבד מאד ויעש לאביו אבל שבעת ימים"
    },
    {
      "number": 11,
      "hebrew": "וירא יושב הארץ הכנעני את־האבל בגרן האטד ויאמרו אבל־כבד זה למצרים על־כן קרא שמה אבל מצרים אשר בעבר הירדן"
    },
    {
      "number": 12,
      "hebrew": "ויעשו בניו לו כן כאשר צום"
    },
    {
      "number": 13,
      "hebrew": "וישאו אתו בניו ארצה כנען ויקברו אתו במערת שדה המכפלה אשר קנה אברהם את־השדה לאחזת־קבר מאת עפרן החתי על־פני ממרא"
    },
    {
      "number": 14,
      "hebrew": "וישב יוסף מצרימה הוא ואחיו וכל־העלים אתו לקבר את־אביו אחרי קברו את־אביו"
    },
    {
      "number": 15,
      "hebrew": "ויראו אחי־יוסף כי־מת אביהם ויאמרו לו ישטמנו יוסף והשב ישיב לנו את כל־הרעה אשר גמלנו אתו"
    },
    {
      "number": 16,
      "hebrew": "ויצוו אל־יוסף לאמר אביך צוה לפני מותו לאמר"
    },
    {
      "number": 17,
      "hebrew": "כה־תאמרו ליוסף אנא שא נא פשע אחיך וחטאתם כי־רעה גמלוך ועתה שא נא לפשע עבדי אלהי אביך ויבך יוסף בדברם אליו"
    },
    {
      "number": 18,
      "hebrew": "וילכו גם־אחיו ויפלו לפניו ויאמרו הננו לך לעבדים"
    },
    {
      "number": 19,
      "hebrew": "ויאמר אלהם יוסף אל־תיראו כי התחת אלהים אני"
    },
    {
      "number": 20,
      "hebrew": "ואתם חשבתם עלי רעה אלהים חשבה לטבה למען עשה כיום הזה להחית עם־רב"
    },
    {
      "number": 21,
      "hebrew": "ועתה אל־תיראו אנכי אכלכל אתכם ואת־טפכם וינחם אותם וידבר על־לבם"
    },
    {
      "number": 22,
      "hebrew": "וישב יוסף במצרים הוא ובית אביו ויחי יוסף מאה ועשר שנים"
    },
    {
      "number": 23,
      "hebrew": "וירא יוסף לאפרים בני שלשים גם בני מכיר בן־מנשה ילדו על־ברכי יוסף"
    },
    {
      "number": 24,
      "hebrew": "ויאמר יוסף אל־אחיו אנכי מת ואלהים פקד יפקד אתכם והעלה אתכם מן־הארץ הזאת אל־הארץ אשר נשבע לאברהם ליצחק וליעקב"
    },
    {
      "number": 25,
      "hebrew": "וישבע יוסף את־בני ישראל לאמר פקד יפקד אלהים אתכם והעלתם את־עצמתי מזה"
    },
    {
      "number": 26,
      "hebrew": "וימת יוסף בן־מאה ועשר שנים ויחנטו אתו ויישם בארון במצרים"
    }
  ]
}