{
  "book": "Genesis",
  "bookHebrew": "בראשית",
  "chapter": 7,
  "verses": [
    {
      "number": 1,
      "hebrew": "ויאמר יהוה לנח בא־אתה וכל־ביתך אל־התבה כי־אתך ראיתי צדיק לפני בדור הזה"
    },
    {
      "number": 2,
      "hebrew": "מכל הבהמה הטהורה תקח־לך שבעה שבעה איש ואשתו ומן־הבהמה אשר לא טהרה הוא שנים איש ואשתו"
    },
    {
      "number": 3,
      "hebrew": "גם מעוף השמים שבעה שבעה זכר ונקבה לחיות זרע על־פני כל־הארץ"
    },
    {
      "number": 4,
      "hebrew": "כי לימים עוד שבעה אנכי ממטיר על־הארץ ארבעים יום וארבעים לילה ומחיתי את־כל־היקום אשר עשיתי מעל פני האדמה"
    },
    {
      "number": 5,
      "hebrew": "ויעש נח ככל אשר־צוהו יהוה"
    },
    {
      "number": 6,
      "hebrew": "ונח בן־שש מאות שנה והמבול היה מים על־הארץ"
    },
    {
      "number": 7,
      "hebrew": "ויבא נח ובניו ואשתו ונשי־בניו אתו אל־התבה מפני מי המבול"
    },
    {
      "number": 8,
      "hebrew": "מן־הבהמה הטהורה ומן־הבהמה אשר איננה טהרה ומן־העוף וכל אשר־רמש על־האדמה"
    },
    {
      "number": 9,
      "hebrew": "שנים שנים באו אל־נח אל־התבה זכר ונקבה כאשר צוה אלהים את־נח"
    },
    {
      "number": 10,
      "hebrew": "ויהי לשבעת הימים ומי המבול היו על־הארץ"
    },
    {
      "number": 11,
      "hebrew": "בשנת שש־מאות שנה לחיי־נח בחדש השני בשבעה־עשר יום לחדש ביום הזה נבקעו כל־מעינת תהום רבה וארבת השמים נפתחו"
    },
    {
      "number": 12,
      "hebrew": "ויהי הגשם על־הארץ ארבעים יום וארבעים לילה"
    },
    {
      "number": 13,
      "hebrew": "בעצם היום הזה בא נח ושם־וחם ויפת בני־נח ואשת נח ושלשת נשי־בניו אתם אל־התבה"
    },
    {
      "number": 14,
      "hebrew": "המה וכל־החיה למינה וכל־הבהמה למינה וכל־הרמש הרמש על־הארץ למינהו וכל־העוף למינהו כל צפור כל־כנף"
    },
    {
      "number": 15,
      "hebrew": "ויבאו אל־נח אל־התבה שנים שנים מכל־הבשר אשר־בו רוח חיים"
    },
    {
      "number": 16,
      "hebrew": "והבאים זכר ונקבה מכל־בשר באו כאשר צוה אתו אלהים ויסגר יהוה בעדו"
    },
    {
      "number": 17,
      "hebrew": "ויהי המבול ארבעים יום על־הארץ וירבו המים וישאו את־התבה ותרם מעל הארץ"
    },
    {
      "number": 18,
      "hebrew": "ויגברו המים וירבו מאד על־הארץ ותלך התבה על־פני המים"
    },
    {
      "number": 19,
      "hebrew": "והמים גברו מאד מאד על־הארץ ויכסו כל־ההרים הגבהים אשר־תחת כל־השמים"
    },
    {
      "number": 20,
      "hebrew": "חמש עשרה אמה מלמעלה גברו המים ויכסו ההרים"
    },
    {
      "number": 21,
      "hebrew": "ויגוע כל־בשר הרמש על־הארץ בעוף ובבהמה ובחיה ובכל־השרץ השרץ על־הארץ וכל האדם"
    },
    {
      "number": 22,
      "hebrew": "כל אשר נשמת־רוח חיים באפיו מכל אשר בחרבה מתו"
    },
    {
      "number": 23,
      "hebrew": "וימח את־כל־היקום אשר על־פני האדמה מאדם עד־בהמה עד־רמש ועד־עוף השמים וימחו מן־הארץ וישאר אך־נח ואשר אתו בתבה"
    },
    {
      "number": 24,
      "hebrew": "ויגברו המים על־הארץ חמשים ומאת יום"
    }
  ]
}