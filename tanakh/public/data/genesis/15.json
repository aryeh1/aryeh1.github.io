{
  "book": "Genesis",
  "bookHebrew": "בראשית",
  "chapter": 15,
  "verses": [
    {
      "number": 1,
      "hebrew": "אחר הדברים האלה היה דבר־יהוה אל־אברם במחזה לאמר אל־תירא אברם אנכי מגן לך שכרך הרבה מאד"
    },
    {
      "number": 2,
      "hebrew": "ויאמר אברם אדני יהוה מה־תתן־לי ואנכי הולך ערירי ובן־משק ביתי הוא דמשק אליעזר"
    },
    {
      "number": 3,
      "hebrew": "ויאמר אברם הן לי לא נתתה זרע והנה בן־ביתי יורש אתי"
    },
    {
      "number": 4,
      "hebrew": "והנה דבר־יהוה אליו לאמר לא יירשך זה כי־אם אשר יצא ממעיך הוא יירשך"
    },
    {
      "number": 5,
      "hebrew": "ויוצא אתו החוצה ויאמר הבט־נא השמימה וספר הכוכבים אם־תוכל לספר אתם ויאמר לו כה יהיה זרעך"
    },
    {
      "number": 6,
      "hebrew": "והאמן ביהוה ויחשבה לו צדקה"
    },
    {
      "number": 7,
      "hebrew": "ויאמר אליו אני יהוה אשר הוצאתיך מאור כשדים לתת לך את־הארץ הזאת לרשתה"
    },
    {
      "number": 8,
      "hebrew": "ויאמר אדני יהוה במה אדע כי אירשנה"
    },
    {
      "number": 9,
      "hebrew": "ויאמר אליו קחה לי עגלה משלשת ועז משלשת ואיל משלש ותר וגוזל"
    },
    {
      "number": 10,
      "hebrew": "ויקח־לו את־כל־אלה ויבתר אתם בתוך ויתן איש־בתרו לקראת רעהו ואת־הצפר לא בתר"
    },
    {
      "number": 11,
      "hebrew": "וירד העיט על־הפגרים וישב אתם אברם"
    },
    {
      "number": 12,
      "hebrew": "ויהי השמש לבוא ותרדמה נפלה על־אברם והנה אימה חשכה גדלה נפלת עליו"
    },
    {
      "number": 13,
      "hebrew": "ויאמר לאברם ידע תדע כי־גר יהיה זרעך בארץ לא להם ועבדום וענו אתם ארבע מאות שנה"
    },
    {
      "number": 14,
      "hebrew": "וגם את־הגוי אשר יעבדו דן אנכי ואחרי־כן יצאו ברכש גדול"
    },
    {
      "number": 15,
      "hebrew": "ואתה תבוא אל־אבתיך בשלום תקבר בשיבה טובה"
    },
    {
      "number": 16,
      "hebrew": "ודור רביעי ישובו הנה כי לא־שלם עון האמרי עד־הנה"
    },
    {
      "number": 17,
      "hebrew": "ויהי השמש באה ועלטה היה והנה תנור עשן ולפיד אש אשר עבר בין הגזרים האלה"
    },
    {
      "number": 18,
      "hebrew": "ביום ההוא כרת יהוה את־אברם ברית לאמר לזרעך נתתי את־הארץ הזאת מנהר מצרים עד־הנהר הגדל נהר־פרת"
    },
    {
      "number": 19,
      "hebrew": "את־הקיני ואת־הקנזי ואת הקדמני"
    },
    {
      "number": 20,
      "hebrew": "ואת־החתי ואת־הפרזי ואת־הרפאים"
    },
    {
      "number": 21,
      "hebrew": "ואת־האמרי ואת־הכנעני ואת־הגרגשי ואת־היבוסי"
    }
  ]
}