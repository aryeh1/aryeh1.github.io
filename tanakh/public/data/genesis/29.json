{
  "book": "Genesis",
  "bookHebrew": "בראשית",
  "chapter": 29,
  "verses": [
    {
      "number": 1,
      "hebrew": "וישא יעקב רגליו וילך ארצה בני־קדם"
    },
    {
      "number": 2,
      "hebrew": "וירא והנה באר בשדה והנה־שם שלשה עדרי־צאן רבצים עליה כי מן־הבאר ההוא ישקו העדרים והאבן גדלה על־פי הבאר"
    },
    {
      "number": 3,
      "hebrew": "ונאספו־שמה כל־העדרים וגללו את־האבן מעל פי הבאר והשקו את־הצאן והשיבו את־האבן על־פי הבאר למקמה"
    },
    {
      "number": 4,
      "hebrew": "ויאמר להם יעקב אחי מאין אתם ויאמרו מחרן אנחנו"
    },
    {
      "number": 5,
      "hebrew": "ויאמר להם הידעתם את־לבן בן־נחור ויאמרו ידענו"
    },
    {
      "number": 6,
      "hebrew": "ויאמר להם השלום לו ויאמרו שלום והנה רחל בתו באה עם־הצאן"
    },
    {
      "number": 7,
      "hebrew": "ויאמר הן עוד היום גדול לא־עת האסף המקנה השקו הצאן ולכו רעו"
    },
    {
      "number": 8,
      "hebrew": "ויאמרו לא נוכל עד אשר יאספו כל־העדרים וגללו את־האבן מעל פי הבאר והשקינו הצאן"
    },
    {
      "number": 9,
      "hebrew": "עודנו מדבר עמם ורחל באה עם־הצאן אשר לאביה כי רעה הוא"
    },
    {
      "number": 10,
      "hebrew": "ויהי כאשר ראה יעקב את־רחל בת־לבן אחי אמו ואת־צאן לבן אחי אמו ויגש יעקב ויגל את־האבן מעל פי הבאר וישק את־צאן לבן אחי אמו"
    },
    {
      "number": 11,
      "hebrew": "וישק יעקב לרחל וישא את־קלו ויבך"
    },
    {
      "number": 12,
      "hebrew": "ויגד יעקב לרחל כי אחי אביה הוא וכי בן־רבקה הוא ותרץ ותגד לאביה"
    },
    {
      "number": 13,
      "hebrew": "ויהי כשמע לבן את־שמע יעקב בן־אחתו וירץ לקראתו ויחבק־לו וינשק־לו ויביאהו אל־ביתו ויספר ללבן את כל־הדברים האלה"
    },
    {
      "number": 14,
      "hebrew": "ויאמר לו לבן אך עצמי ובשרי אתה וישב עמו חדש ימים"
    },
    {
      "number": 15,
      "hebrew": "ויאמר לבן ליעקב הכי־אחי אתה ועבדתני חנם הגידה לי מה־משכרתך"
    },
    {
      "number": 16,
      "hebrew": "וללבן שתי בנות שם הגדלה לאה ושם הקטנה רחל"
    },
    {
      "number": 17,
      "hebrew": "ועיני לאה רכות ורחל היתה יפת־תאר ויפת מראה"
    },
    {
      "number": 18,
      "hebrew": "ויאהב יעקב את־רחל ויאמר אעבדך שבע שנים ברחל בתך הקטנה"
    },
    {
      "number": 19,
      "hebrew": "ויאמר לבן טוב תתי אתה לך מתתי אתה לאיש אחר שבה עמדי"
    },
    {
      "number": 20,
      "hebrew": "ויעבד יעקב ברחל שבע שנים ויהיו בעיניו כימים אחדים באהבתו אתה"
    },
    {
      "number": 21,
      "hebrew": "ויאמר יעקב אל־לבן הבה את־אשתי כי מלאו ימי ואבואה אליה"
    },
    {
      "number": 22,
      "hebrew": "ויאסף לבן את־כל־אנשי המקום ויעש משתה"
    },
    {
      "number": 23,
      "hebrew": "ויהי בערב ויקח את־לאה בתו ויבא אתה אליו ויבא אליה"
    },
    {
      "number": 24,
      "hebrew": "ויתן לבן לה את־זלפה שפחתו ללאה בתו שפחה"
    },
    {
      "number": 25,
      "hebrew": "ויהי בבקר והנה־הוא לאה ויאמר אל־לבן מה־זאת עשית לי הלא ברחל עבדתי עמך ולמה רמיתני"
    },
    {
      "number": 26,
      "hebrew": "ויאמר לבן לא־יעשה כן במקומנו לתת הצעירה לפני הבכירה"
    },
    {
      "number": 27,
      "hebrew": "מלא שבע זאת ונתנה לך גם־את־זאת בעבדה אשר תעבד עמדי עוד שבע־שנים אחרות"
    },
    {
      "number": 28,
      "hebrew": "ויעש יעקב כן וימלא שבע זאת ויתן־לו את־רחל בתו לו לאשה"
    },
    {
      "number": 29,
      "hebrew": "ויתן לבן לרחל בתו את־בלהה שפחתו לה לשפחה"
    },
    {
      "number": 30,
      "hebrew": "ויבא גם אל־רחל ויאהב גם־את־רחל מלאה ויעבד עמו עוד שבע־שנים אחרות"
    },
    {
      "number": 31,
      "hebrew": "וירא יהוה כי־שנואה לאה ויפתח את־רחמה ורחל עקרה"
    },
    {
      "number": 32,
      "hebrew": "ותהר לאה ותלד בן ותקרא שמו ראובן כי אמרה כי־ראה יהוה בעניי כי עתה יאהבני אישי"
    },
    {
      "number": 33,
      "hebrew": "ותהר עוד ותלד בן ותאמר כי־שמע יהוה כי־שנואה אנכי ויתן־לי גם־את־זה ותקרא שמו שמעון"
    },
    {
      "number": 34,
      "hebrew": "ותהר עוד ותלד בן ותאמר עתה הפעם ילוה אישי אלי כי־ילדתי לו שלשה בנים על־כן קרא־שמו לוי"
    },
    {
      "number": 35,
      "hebrew": "ותהר עוד ותלד בן ותאמר הפעם אודה את־יהוה על־כן קראה שמו יהודה ותעמד מלדת"
    }
  ]
}