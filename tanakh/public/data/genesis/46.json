{
  "book": "Genesis",
  "bookHebrew": "בראשית",
  "chapter": 46,
  "verses": [
    {
      "number": 1,
      "hebrew": "ויסע ישראל וכל־אשר־לו ויבא בארה שבע ויזבח זבחים לאלהי אביו יצחק"
    },
    {
      "number": 2,
      "hebrew": "ויאמר אלהים לישראל במראת הלילה ויאמר יעקב יעקב ויאמר הנני"
    },
    {
      "number": 3,
      "hebrew": "ויאמר אנכי האל אלהי אביך אל־תירא מרדה מצרימה כי־לגוי גדול אשימך שם"
    },
    {
      "number": 4,
      "hebrew": "אנכי ארד עמך מצרימה ואנכי אעלך גם־עלה ויוסף ישית ידו על־עיניך"
    },
    {
      "number": 5,
      "hebrew": "ויקם יעקב מבאר שבע וישאו בני־ישראל את־יעקב אביהם ואת־טפם ואת־נשיהם בעגלות אשר־שלח פרעה לשאת אתו"
    },
    {
      "number": 6,
      "hebrew": "ויקחו את־מקניהם ואת־רכושם אשר רכשו בארץ כנען ויבאו מצרימה יעקב וכל־זרעו אתו"
    },
    {
      "number": 7,
      "hebrew": "בניו ובני בניו אתו בנתיו ובנות בניו וכל־זרעו הביא אתו מצרימה",
      "parsha": "ס"
    },
    {
      "number": 8,
      "hebrew": "ואלה שמות בני־ישראל הבאים מצרימה יעקב ובניו בכר יעקב ראובן"
    },
    {
      "number": 9,
      "hebrew": "ובני ראובן חנוך ופלוא וחצרון וכרמי"
    },
    {
      "number": 10,
      "hebrew": "ובני שמעון ימואל וימין ואהד ויכין וצחר ושאול בן־הכנענית"
    },
    {
      "number": 11,
      "hebrew": "ובני לוי גרשון קהת ומררי"
    },
    {
      "number": 12,
      "hebrew": "ובני יהודה ער ואונן ושלה ופרץ וזרח וימת ער ואונן בארץ כנען ויהיו בני־פרץ חצרון וחמול"
    },
    {
      "number": 13,
      "hebrew": "ובני יששכר תולע ופוה ויוב ושמרון"
    },
    {
      "number": 14,
      "hebrew": "ובני זבולן סרד ואלון ויחלאל"
    },
    {
      "number": 15,
      "hebrew": "אלה בני לאה אשר ילדה ליעקב בפדן ארם ואת דינה בתו כל־נפש בניו ובנותיו שלשים ושלש"
    },
    {
      "number": 16,
      "hebrew": "ובני גד צפיון וחגי שוני ואצבן ערי וארודי ואראלי"
    },
    {
      "number": 17,
      "hebrew": "ובני אשר ימנה וישוה וישוי ובריעה ושרח אחתם ובני בריעה חבר ומלכיאל"
    },
    {
      "number": 18,
      "hebrew": "אלה בני זלפה אשר־נתן לבן ללאה בתו ותלד את־אלה ליעקב שש עשרה נפש"
    },
    {
      "number": 19,
      "hebrew": "בני רחל אשת יעקב יוסף ובנימן"
    },
    {
      "number": 20,
      "hebrew": "ויולד ליוסף בארץ מצרים אשר ילדה־לו אסנת בת־פוטי פרע כהן אן את־מנשה ואת־אפרים"
    },
    {
      "number": 21,
      "hebrew": "ובני בנימן בלע ובכר ואשבל גרא ונעמן אחי וראש מפים וחפים וארד"
    },
    {
      "number": 22,
      "hebrew": "אלה בני רחל אשר ילד ליעקב כל־נפש ארבעה עשר"
    },
    {
      "number": 23,
      "hebrew": "ובני־דן חשים"
    },
    {
      "number": 24,
      "hebrew": "ובני נפתלי יחצאל וגוני ויצר ושלם"
    },
    {
      "number": 25,
      "hebrew": "אלה בני בלהה אשר־נתן לבן לרחל בתו ותלד את־אלה ליעקב כל־נפש שבעה"
    },
    {
      "number": 26,
      "hebrew": "כל־הנפש הבאה ליעקב מצרימה יצאי ירכו מלבד נשי בני־יעקב כל־נפש ששים ושש"
    },
    {
      "number": 27,
      "hebrew": "ובני יוסף אשר־ילד־לו במצרים נפש שנים כל־הנפש לבית־יעקב הבאה מצרימה שבעים",
      "parsha": "ס"
    },
    {
      "number": 28,
      "hebrew": "ואת־יהודה שלח לפניו אל־יוסף להורת לפניו גשנה ויבאו ארצה גשן"
    },
    {
      "number": 29,
      "hebrew": "ויאסר יוסף מרכבתו ויעל לקראת־ישראל אביו גשנה וירא אליו ויפל על־צואריו ויבך על־צואריו עוד"
    },
    {
      "number": 30,
      "hebrew": "ויאמר ישראל אל־יוסף אמותה הפעם אחרי ראותי את־פניך כי עודך חי"
    },
    {
      "number": 31,
      "hebrew": "ויאמר יוסף אל־אחיו ואל־בית אביו אעלה ואגידה לפרעה ואמרה אליו אחי ובית־אבי אשר בארץ־כנען באו אלי"
    },
    {
      "number": 32,
      "hebrew": "והאנשים רעי צאן כי־אנשי מקנה היו וצאנם ובקרם וכל־אשר להם הביאו"
    },
    {
      "number": 33,
      "hebrew": "והיה כי־יקרא לכם פרעה ואמר מה־מעשיכם"
    },
    {
      "number": 34,
      "hebrew": "ואמרתם אנשי מקנה היו עבדיך מנעורינו ועד־עתה גם־אנחנו גם־אבתינו בעבור תשבו בארץ גשן כי־תועבת מצרים כל־רעה צאן"
    }
  ]
}