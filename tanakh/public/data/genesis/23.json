{
  "book": "Genesis",
  "bookHebrew": "בראשית",
  "chapter": 23,
  "verses": [
    {
      "number": 1,
      "hebrew": "ויהיו חיי שרה מאה שנה ועשרים שנה ושבע שנים שני חיי שרה"
    },
    {
      "number": 2,
      "hebrew": "ותמת שרה בקרית ארבע הוא חברון בארץ כנען ויבא אברהם לספד לשרה ולבכתה"
    },
    {
      "number": 3,
      "hebrew": "ויקם אברהם מעל פני מתו וידבר אל־בני־חת לאמר"
    },
    {
      "number": 4,
      "hebrew": "גר־ותושב אנכי עמכם תנו לי אחזת־קבר עמכם ואקברה מתי מלפני"
    },
    {
      "number": 5,
      "hebrew": "ויענו בני־חת את־אברהם לאמר לו"
    },
    {
      "number": 6,
      "hebrew": "שמענו אדני נשיא אלהים אתה בתוכנו במבחר קברינו קבר את־מתך איש ממנו את־קברו לא־יכלה ממך מקבר מתך"
    },
    {
      "number": 7,
      "hebrew": "ויקם אברהם וישתחו לעם־הארץ לבני־חת"
    },
    {
      "number": 8,
      "hebrew": "וידבר אתם לאמר אם־יש את־נפשכם לקבר את־מתי מלפני שמעוני ופגעו־לי בעפרון בן־צחר"
    },
    {
      "number": 9,
      "hebrew": "ויתן־לי את־מערת המכפלה אשר־לו אשר בקצה שדהו בכסף מלא יתננה לי בתוככם לאחזת־קבר"
    },
    {
      "number": 10,
      "hebrew": "ועפרון ישב בתוך בני־חת ויען עפרון החתי את־אברהם באזני בני־חת לכל באי שער־עירו לאמר"
    },
    {
      "number": 11,
      "hebrew": "לא־אדני שמעני השדה נתתי לך והמערה אשר־בו לך נתתיה לעיני בני־עמי נתתיה לך קבר מתך"
    },
    {
      "number": 12,
      "hebrew": "וישתחו אברהם לפני עם הארץ"
    },
    {
      "number": 13,
      "hebrew": "וידבר אל־עפרון באזני עם־הארץ לאמר אך אם־אתה לו שמעני נתתי כסף השדה קח ממני ואקברה את־מתי שמה"
    },
    {
      "number": 14,
      "hebrew": "ויען עפרון את־אברהם לאמר לו"
    },
    {
      "number": 15,
      "hebrew": "אדני שמעני ארץ ארבע מאת שקל־כסף ביני ובינך מה־הוא ואת־מתך קבר"
    },
    {
      "number": 16,
      "hebrew": "וישמע אברהם אל־עפרון וישקל אברהם לעפרן את־הכסף אשר דבר באזני בני־חת ארבע מאות שקל כסף עבר לסחר"
    },
    {
      "number": 17,
      "hebrew": "ויקם שדה עפרון אשר במכפלה אשר לפני ממרא השדה והמערה אשר־בו וכל־העץ אשר בשדה אשר בכל־גבלו סביב"
    },
    {
      "number": 18,
      "hebrew": "לאברהם למקנה לעיני בני־חת בכל באי שער־עירו"
    },
    {
      "number": 19,
      "hebrew": "ואחרי־כן קבר אברהם את־שרה אשתו אל־מערת שדה המכפלה על־פני ממרא הוא חברון בארץ כנען"
    },
    {
      "number": 20,
      "hebrew": "ויקם השדה והמערה אשר־בו לאברהם לאחזת־קבר מאת בני־חת",
      "parsha": "ס"
    }
  ]
}