{
  "book": "Genesis",
  "bookHebrew": "בראשית",
  "chapter": 26,
  "verses": [
    {
      "number": 1,
      "hebrew": "ויהי רעב בארץ מלבד הרעב הראשון אשר היה בימי אברהם וילך יצחק אל־אבימלך מלך־פלשתים גררה"
    },
    {
      "number": 2,
      "hebrew": "וירא אליו יהוה ויאמר אל־תרד מצרימה שכן בארץ אשר אמר אליך"
    },
    {
      "number": 3,
      "hebrew": "גור בארץ הזאת ואהיה עמך ואברכך כי־לך ולזרעך אתן את־כל־הארצת האל והקמתי את־השבעה אשר נשבעתי לאברהם אביך"
    },
    {
      "number": 4,
      "hebrew": "והרביתי את־זרעך ככוכבי השמים ונתתי לזרעך את כל־הארצת האל והתברכו בזרעך כל גויי הארץ"
    },
    {
      "number": 5,
      "hebrew": "עקב אשר־שמע אברהם בקלי וישמר משמרתי מצותי חקותי ותורתי"
    },
    {
      "number": 6,
      "hebrew": "וישב יצחק בגרר"
    },
    {
      "number": 7,
      "hebrew": "וישאלו אנשי המקום לאשתו ויאמר אחתי הוא כי ירא לאמר אשתי פן־יהרגני אנשי המקום על־רבקה כי־טובת מראה היא"
    },
    {
      "number": 8,
      "hebrew": "ויהי כי ארכו־לו שם הימים וישקף אבימלך מלך פלשתים בעד החלון וירא והנה יצחק מצחק את רבקה אשתו"
    },
    {
      "number": 9,
      "hebrew": "ויקרא אבימלך ליצחק ויאמר אך הנה אשתך הוא ואיך אמרת אחתי הוא ויאמר אליו יצחק כי אמרתי פן־אמות עליה"
    },
    {
      "number": 10,
      "hebrew": "ויאמר אבימלך מה־זאת עשית לנו כמעט שכב אחד העם את־אשתך והבאת עלינו אשם"
    },
    {
      "number": 11,
      "hebrew": "ויצו אבימלך את־כל־העם לאמר הנגע באיש הזה ובאשתו מות יומת"
    },
    {
      "number": 12,
      "hebrew": "ויזרע יצחק בארץ ההוא וימצא בשנה ההוא מאה שערים ויברכהו יהוה"
    },
    {
      "number": 13,
      "hebrew": "ויגדל האיש וילך הלוך וגדל עד כי־גדל מאד"
    },
    {
      "number": 14,
      "hebrew": "ויהי־לו מקנה־צאן ומקנה בקר ועבדה רבה ויקנאו אתו פלשתים"
    },
    {
      "number": 15,
      "hebrew": "וכל־הבארת אשר חפרו עבדי אביו בימי אברהם אביו סתמום פלשתים וימלאום עפר"
    },
    {
      "number": 16,
      "hebrew": "ויאמר אבימלך אל־יצחק לך מעמנו כי־עצמת־ממנו מאד"
    },
    {
      "number": 17,
      "hebrew": "וילך משם יצחק ויחן בנחל־גרר וישב שם"
    },
    {
      "number": 18,
      "hebrew": "וישב יצחק ויחפר את־בארת המים אשר חפרו בימי אברהם אביו ויסתמום פלשתים אחרי מות אברהם ויקרא להן שמות כשמת אשר־קרא להן אביו"
    },
    {
      "number": 19,
      "hebrew": "ויחפרו עבדי־יצחק בנחל וימצאו־שם באר מים חיים"
    },
    {
      "number": 20,
      "hebrew": "ויריבו רעי גרר עם־רעי יצחק לאמר לנו המים ויקרא שם־הבאר עשק כי התעשקו עמו"
    },
    {
      "number": 21,
      "hebrew": "ויחפרו באר אחרת ויריבו גם־עליה ויקרא שמה שטנה"
    },
    {
      "number": 22,
      "hebrew": "ויעתק משם ויחפר באר אחרת ולא רבו עליה ויקרא שמה רחבות ויאמר כי־עתה הרחיב יהוה לנו ופרינו בארץ"
    },
    {
      "number": 23,
      "hebrew": "ויעל משם באר שבע"
    },
    {
      "number": 24,
      "hebrew": "וירא אליו יהוה בלילה ההוא ויאמר אנכי אלהי אברהם אביך אל־תירא כי־אתך אנכי וברכתיך והרביתי את־זרעך בעבור אברהם עבדי"
    },
    {
      "number": 25,
      "hebrew": "ויבן שם מזבח ויקרא בשם יהוה ויט־שם אהלו ויכרו־שם עבדי־יצחק באר"
    },
    {
      "number": 26,
      "hebrew": "ואבימלך הלך אליו מגרר ואחזת מרעהו ופיכל שר־צבאו"
    },
    {
      "number": 27,
      "hebrew": "ויאמר אלהם יצחק מדוע באתם אלי ואתם שנאתם אתי ותשלחוני מאתכם"
    },
    {
      "number": 28,
      "hebrew": "ויאמרו ראו ראינו כי־היה יהוה עמך ונאמר תהי נא אלה בינותינו בינינו ובינך ונכרתה ברית עמך"
    },
    {
      "number": 29,
      "hebrew": "אם־תעשה עמנו רעה כאשר לא נגענוך וכאשר עשינו עמך רק־טוב ונשלחך בשלום אתה עתה ברוך יהוה"
    },
    {
      "number": 30,
      "hebrew": "ויעש להם משתה ויאכלו וישתו"
    },
    {
      "number": 31,
      "hebrew": "וישכימו בבקר וישבעו איש לאחיו וישלחם יצחק וילכו מאתו בשלום"
    },
    {
      "number": 32,
      "hebrew": "ויהי ביום ההוא ויבאו עבדי יצחק ויגדו לו על־אדות הבאר אשר חפרו ויאמרו לו מצאנו מים"
    },
    {
      "number": 33,
      "hebrew": "ויקרא אתה שבעה על־כן שם־העיר באר שבע עד היום הזה"
    },
    {
      "number": 34,
      "hebrew": "ויהי עשו בן־ארבעים שנה ויקח אשה את־יהודית בת־בארי החתי ואת־בשמת בת־אילן החתי"
    },
    {
      "number": 35,
      "hebrew": "ותהיין מרת רוח ליצחק ולרבקה"
    }
  ]
}