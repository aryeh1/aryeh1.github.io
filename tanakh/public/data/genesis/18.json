{
  "book": "Genesis",
  "bookHebrew": "בראשית",
  "chapter": 18,
  "verses": [
    {
      "number": 1,
      "hebrew": "וירא אליו יהוה באלני ממרא והוא ישב פתח־האהל כחם היום"
    },
    {
      "number": 2,
      "hebrew": "וישא עיניו וירא והנה שלשה אנשים נצבים עליו וירא וירץ לקראתם מפתח האהל וישתחו ארצה"
    },
    {
      "number": 3,
      "hebrew": "ויאמר אדני אם־נא מצאתי חן בעיניך אל־נא תעבר מעל עבדך"
    },
    {
      "number": 4,
      "hebrew": "יקח־נא מעט־מים ורחצו רגליכם והשענו תחת העץ"
    },
    {
      "number": 5,
      "hebrew": "ואקחה פת־לחם וסעדו לבכם אחר תעברו כי־על־כן עברתם על־עבדכם ויאמרו כן תעשה כאשר דברת"
    },
    {
      "number": 6,
      "hebrew": "וימהר אברהם האהלה אל־שרה ויאמר מהרי שלש סאים קמח סלת לושי ועשי עגות"
    },
    {
      "number": 7,
      "hebrew": "ואל־הבקר רץ אברהם ויקח בן־בקר רך וטוב ויתן אל־הנער וימהר לעשות אתו"
    },
    {
      "number": 8,
      "hebrew": "ויקח חמאה וחלב ובן־הבקר אשר עשה ויתן לפניהם והוא־עמד עליהם תחת העץ ויאכלו"
    },
    {
      "number": 9,
      "hebrew": "ויאמרו אליו איה שרה אשתך ויאמר הנה באהל"
    },
    {
      "number": 10,
      "hebrew": "ויאמר שוב אשוב אליך כעת חיה והנה־בן לשרה אשתך ושרה שמעת פתח האהל והוא אחריו"
    },
    {
      "number": 11,
      "hebrew": "ואברהם ושרה זקנים באים בימים חדל להיות לשרה ארח כנשים"
    },
    {
      "number": 12,
      "hebrew": "ותצחק שרה בקרבה לאמר אחרי בלתי היתה־לי עדנה ואדני זקן"
    },
    {
      "number": 13,
      "hebrew": "ויאמר יהוה אל־אברהם למה זה צחקה שרה לאמר האף אמנם אלד ואני זקנתי"
    },
    {
      "number": 14,
      "hebrew": "היפלא מיהוה דבר למועד אשוב אליך כעת חיה ולשרה בן"
    },
    {
      "number": 15,
      "hebrew": "ותכחש שרה לאמר לא צחקתי כי יראה ויאמר לא כי צחקת"
    },
    {
      "number": 16,
      "hebrew": "ויקמו משם האנשים וישקפו על־פני סדם ואברהם הלך עמם לשלחם"
    },
    {
      "number": 17,
      "hebrew": "ויהוה אמר המכסה אני מאברהם אשר אני עשה"
    },
    {
      "number": 18,
      "hebrew": "ואברהם היו יהיה לגוי גדול ועצום ונברכו בו כל גויי הארץ"
    },
    {
      "number": 19,
      "hebrew": "כי ידעתיו למען אשר יצוה את־בניו ואת־ביתו אחריו ושמרו דרך יהוה לעשות צדקה ומשפט למען הביא יהוה על־אברהם את אשר־דבר עליו"
    },
    {
      "number": 20,
      "hebrew": "ויאמר יהוה זעקת סדם ועמרה כי־רבה וחטאתם כי כבדה מאד"
    },
    {
      "number": 21,
      "hebrew": "ארדה־נא ואראה הכצעקתה הבאה אלי עשו כלה ואם־לא אדעה"
    },
    {
      "number": 22,
      "hebrew": "ויפנו משם האנשים וילכו סדמה ואברהם עודנו עמד לפני יהוה"
    },
    {
      "number": 23,
      "hebrew": "ויגש אברהם ויאמר האף תספה צדיק עם־רשע"
    },
    {
      "number": 24,
      "hebrew": "אולי יש חמשים צדיקם בתוך העיר האף תספה ולא־תשא למקום למען חמשים הצדיקם אשר בקרבה"
    },
    {
      "number": 25,
      "hebrew": "חללה לך מעשת כדבר הזה להמית צדיק עם־רשע והיה כצדיק כרשע חללה לך השפט כל־הארץ לא יעשה משפט"
    },
    {
      "number": 26,
      "hebrew": "ויאמר יהוה אם־אמצא בסדם חמשים צדיקם בתוך העיר ונשאתי לכל־המקום בעבורם"
    },
    {
      "number": 27,
      "hebrew": "ויען אברהם ויאמר הנה־נא הואלתי לדבר אל־אדני ואנכי עפר ואפר"
    },
    {
      "number": 28,
      "hebrew": "אולי יחסרון חמשים הצדיקם חמשה התשחית בחמשה את־כל־העיר ויאמר לא אשחית אם־אמצא שם ארבעים וחמשה"
    },
    {
      "number": 29,
      "hebrew": "ויסף עוד לדבר אליו ויאמר אולי ימצאון שם ארבעים ויאמר לא אעשה בעבור הארבעים"
    },
    {
      "number": 30,
      "hebrew": "ויאמר אל־נא יחר לאדני ואדברה אולי ימצאון שם שלשים ויאמר לא אעשה אם־אמצא שם שלשים"
    },
    {
      "number": 31,
      "hebrew": "ויאמר הנה־נא הואלתי לדבר אל־אדני אולי ימצאון שם עשרים ויאמר לא אשחית בעבור העשרים"
    },
    {
      "number": 32,
      "hebrew": "ויאמר אל־נא יחר לאדני ואדברה אך־הפעם אולי ימצאון שם עשרה ויאמר לא אשחית בעבור העשרה"
    },
    {
      "number": 33,
      "hebrew": "וילך יהוה כאשר כלה לדבר אל־אברהם ואברהם שב למקמו"
    }
  ]
}