{
  "book": "Genesis",
  "bookHebrew": "בראשית",
  "chapter": 20,
  "verses": [
    {
      "number": 1,
      "hebrew": "ויסע משם אברהם ארצה הנגב וישב בין־קדש ובין שור ויגר בגרר"
    },
    {
      "number": 2,
      "hebrew": "ויאמר אברהם אל־שרה אשתו אחתי הוא וישלח אבימלך מלך גרר ויקח את־שרה"
    },
    {
      "number": 3,
      "hebrew": "ויבא אלהים אל־אבימלך בחלום הלילה ויאמר לו הנך מת על־האשה אשר־לקחת והוא בעלת בעל"
    },
    {
      "number": 4,
      "hebrew": "ואבימלך לא קרב אליה ויאמר אדני הגוי גם־צדיק תהרג"
    },
    {
      "number": 5,
      "hebrew": "הלא הוא אמר־לי אחתי הוא והיא־גם־הוא אמרה אחי הוא בתם־לבבי ובנקין כפי עשיתי זאת"
    },
    {
      "number": 6,
      "hebrew": "ויאמר אליו האלהים בחלם גם אנכי ידעתי כי בתם־לבבך עשית זאת ואחשך גם־אנכי אותך מחטו־לי על־כן לא־נתתיך לנגע אליה"
    },
    {
      "number": 7,
      "hebrew": "ועתה השב אשת־האיש כי־נביא הוא ויתפלל בעדך וחיה ואם־אינך משיב דע כי־מות תמות אתה וכל־אשר־לך"
    },
    {
      "number": 8,
      "hebrew": "וישכם אבימלך בבקר ויקרא לכל־עבדיו וידבר את־כל־הדברים האלה באזניהם וייראו האנשים מאד"
    },
    {
      "number": 9,
      "hebrew": "ויקרא אבימלך לאברהם ויאמר לו מה־עשית לנו ומה־חטאתי לך כי־הבאת עלי ועל־ממלכתי חטאה גדלה מעשים אשר לא־יעשו עשית עמדי"
    },
    {
      "number": 10,
      "hebrew": "ויאמר אבימלך אל־אברהם מה ראית כי עשית את־הדבר הזה"
    },
    {
      "number": 11,
      "hebrew": "ויאמר אברהם כי אמרתי רק אין־יראת אלהים במקום הזה והרגוני על־דבר אשתי"
    },
    {
      "number": 12,
      "hebrew": "וגם־אמנה אחתי בת־אבי הוא אך לא בת־אמי ותהי־לי לאשה"
    },
    {
      "number": 13,
      "hebrew": "ויהי כאשר התעו אתי אלהים מבית אבי ואמר לה זה חסדך אשר תעשי עמדי אל כל־המקום אשר נבוא שמה אמרי־לי אחי הוא"
    },
    {
      "number": 14,
      "hebrew": "ויקח אבימלך צאן ובקר ועבדים ושפחת ויתן לאברהם וישב לו את שרה אשתו"
    },
    {
      "number": 15,
      "hebrew": "ויאמר אבימלך הנה ארצי לפניך בטוב בעיניך שב"
    },
    {
      "number": 16,
      "hebrew": "ולשרה אמר הנה נתתי אלף כסף לאחיך הנה הוא־לך כסות עינים לכל אשר אתך ואת כל ונכחת"
    },
    {
      "number": 17,
      "hebrew": "ויתפלל אברהם אל־האלהים וירפא אלהים את־אבימלך ואת־אשתו ואמהתיו וילדו"
    },
    {
      "number": 18,
      "hebrew": "כי־עצר עצר יהוה בעד כל־רחם לבית אבימלך על־דבר שרה אשת אברהם"
    }
  ]
}