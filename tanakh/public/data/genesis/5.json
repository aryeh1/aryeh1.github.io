{
  "book": "Genesis",
  "bookHebrew": "בראשית",
  "chapter": 5,
  "verses": [
    {
      "number": 1,
      "hebrew": "זה ספר תולדת אדם ביום ברא אלהים אדם בדמות אלהים עשה אתו"
    },
    {
      "number": 2,
      "hebrew": "זכר ונקבה בראם ויברך אתם ויקרא את־שמם אדם ביום הבראם"
    },
    {
      "number": 3,
      "hebrew": "ויחי אדם שלשים ומאת שנה ויולד בדמותו כצלמו ויקרא את־שמו שת"
    },
    {
      "number": 4,
      "hebrew": "ויהיו ימי־אדם אחרי הולידו את־שת שמנה מאת שנה ויולד בנים ובנות"
    },
    {
      "number": 5,
      "hebrew": "ויהיו כל־ימי אדם אשר־חי תשע מאות שנה ושלשים שנה וימת",
      "parsha": "ס"
    },
    {
      "number": 6,
      "hebrew": "ויחי־שת חמש שנים ומאת שנה ויולד את־אנוש"
    },
    {
      "number": 7,
      "hebrew": "ויחי־שת אחרי הולידו את־אנוש שבע שנים ושמנה מאות שנה ויולד בנים ובנות"
    },
    {
      "number": 8,
      "hebrew": "ויהיו כל־ימי־שת שתים עשרה שנה ותשע מאות שנה וימת",
      "parsha": "ס"
    },
    {
      "number": 9,
      "hebrew": "ויחי אנוש תשעים שנה ויולד את־קינן"
    },
    {
      "number": 10,
      "hebrew": "ויחי אנוש אחרי הולידו את־קינן חמש עשרה שנה ושמנה מאות שנה ויולד בנים ובנות"
    },
    {
      "number": 11,
      "hebrew": "ויהיו כל־ימי אנוש חמש שנים ותשע מאות שנה וימת",
      "parsha": "ס"
    },
    {
      "number": 12,
      "hebrew": "ויחי קינן שבעים שנה ויולד את־מהללאל"
    },
    {
      "number": 13,
      "hebrew": "ויחי קינן אחרי הולידו את־מהללאל ארבעים שנה ושמנה מאות שנה ויולד בנים ובנות"
    },
    {
      "number": 14,
      "hebrew": "ויהיו כל־ימי קינן עשר שנים ותשע מאות שנה וימת",
      "parsha": "ס"
    },
    {
      "number": 15,
      "hebrew": "ויחי מהללאל חמש שנים וששים שנה ויולד את־ירד"
    },
    {
      "number": 16,
      "hebrew": "ויחי מהללאל אחרי הולידו את־ירד שלשים שנה ושמנה מאות שנה ויולד בנים ובנות"
    },
    {
      "number": 17,
      "hebrew": "ויהיו כל־ימי מהללאל חמש ותשעים שנה ושמנה מאות שנה וימת",
      "parsha": "ס"
    },
    {
      "number": 18,
      "hebrew": "ויחי־ירד שתים וששים שנה ומאת שנה ויולד את־חנוך"
    },
    {
      "number": 19,
      "hebrew": "ויחי־ירד אחרי הולידו את־חנוך שמנה מאות שנה ויולד בנים ובנות"
    },
    {
      "number": 20,
      "hebrew": "ויהיו כל־ימי־ירד שתים וששים שנה ותשע מאות שנה וימת",
      "parsha": "ס"
    },
    {
      "number": 21,
      "hebrew": "ויחי חנוך חמש וששים שנה ויולד את־מתושלח"
    },
    {
      "number": 22,
      "hebrew": "ויתהלך חנוך את־האלהים אחרי הולידו את־מתושלח שלש מאות שנה ויולד בנים ובנות"
    },
    {
      "number": 23,
      "hebrew": "ויהי כל־ימי חנוך חמש וששים שנה ושלש מאות שנה"
    },
    {
      "number": 24,
      "hebrew": "ויתהלך חנוך את־האלהים ואיננו כי־לקח אתו אלהים",
      "parsha": "ס"
    },
    {
      "number": 25,
      "hebrew": "ויחי מתושלח שבע ושמנים שנה ומאת שנה ויולד את־למך"
    },
    {
      "number": 26,
      "hebrew": "ויחי מתושלח אחרי הולידו את־למך שתים ושמונים שנה ושבע מאות שנה ויולד בנים ובנות"
    },
    {
      "number": 27,
      "hebrew": "ויהיו כל־ימי מתושלח תשע וששים שנה ותשע מאות שנה וימת",
      "parsha": "ס"
    },
    {
      "number": 28,
      "hebrew": "ויחי־למך שתים ושמנים שנה ומאת שנה ויולד בן"
    },
    {
      "number": 29,
      "hebrew": "ויקרא את־שמו נח לאמר זה ינחמנו ממעשנו ומעצבון ידינו מן־האדמה אשר אררה יהוה"
    },
    {
      "number": 30,
      "hebrew": "ויחי־למך אחרי הולידו את־נח חמש ותשעים שנה וחמש מאת שנה ויולד בנים ובנות"
    },
    {
      "number": 31,
      "hebrew": "ויהי כל־ימי־למך שבע ושבעים שנה ושבע מאות שנה וימת",
      "parsha": "ס"
    },
    {
      "number": 32,
      "hebrew": "ויהי־נח בן־חמש מאות שנה ויולד נח את־שם את־חם ואת־יפת"
    }
  ]
}