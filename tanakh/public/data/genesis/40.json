{
  "book": "Genesis",
  "bookHebrew": "בראשית",
  "chapter": 40,
  "verses": [
    {
      "number": 1,
      "hebrew": "ויהי אחר הדברים האלה חטאו משקה מלך־מצרים והאפה לאדניהם למלך מצרים"
    },
    {
      "number": 2,
      "hebrew": "ויקצף פרעה על שני סריסיו על שר המשקים ועל שר האופים"
    },
    {
      "number": 3,
      "hebrew": "ויתן אתם במשמר בית שר הטבחים אל־בית הסהר מקום אשר יוסף אסור שם"
    },
    {
      "number": 4,
      "hebrew": "ויפקד שר הטבחים את־יוסף אתם וישרת אתם ויהיו ימים במשמר"
    },
    {
      "number": 5,
      "hebrew": "ויחלמו חלום שניהם איש חלמו בלילה אחד איש כפתרון חלמו המשקה והאפה אשר למלך מצרים אשר אסורים בבית הסהר"
    },
    {
      "number": 6,
      "hebrew": "ויבא אליהם יוסף בבקר וירא אתם והנם זעפים"
    },
    {
      "number": 7,
      "hebrew": "וישאל את־סריסי פרעה אשר אתו במשמר בית אדניו לאמר מדוע פניכם רעים היום"
    },
    {
      "number": 8,
      "hebrew": "ויאמרו אליו חלום חלמנו ופתר אין אתו ויאמר אלהם יוסף הלוא לאלהים פתרנים ספרו־נא לי"
    },
    {
      "number": 9,
      "hebrew": "ויספר שר־המשקים את־חלמו ליוסף ויאמר לו בחלומי והנה־גפן לפני"
    },
    {
      "number": 10,
      "hebrew": "ובגפן שלשה שריגם והיא כפרחת עלתה נצה הבשילו אשכלתיה ענבים"
    },
    {
      "number": 11,
      "hebrew": "וכוס פרעה בידי ואקח את־הענבים ואשחט אתם אל־כוס פרעה ואתן את־הכוס על־כף פרעה"
    },
    {
      "number": 12,
      "hebrew": "ויאמר לו יוסף זה פתרנו שלשת השרגים שלשת ימים הם"
    },
    {
      "number": 13,
      "hebrew": "בעוד שלשת ימים ישא פרעה את־ראשך והשיבך על־כנך ונתת כוס־פרעה בידו כמשפט הראשון אשר היית משקהו"
    },
    {
      "number": 14,
      "hebrew": "כי אם־זכרתני אתך כאשר ייטב לך ועשית־נא עמדי חסד והזכרתני אל־פרעה והוצאתני מן־הבית הזה"
    },
    {
      "number": 15,
      "hebrew": "כי־גנב גנבתי מארץ העברים וגם־פה לא־עשיתי מאומה כי־שמו אתי בבור"
    },
    {
      "number": 16,
      "hebrew": "וירא שר־האפים כי טוב פתר ויאמר אל־יוסף אף־אני בחלומי והנה שלשה סלי חרי על־ראשי"
    },
    {
      "number": 17,
      "hebrew": "ובסל העליון מכל מאכל פרעה מעשה אפה והעוף אכל אתם מן־הסל מעל ראשי"
    },
    {
      "number": 18,
      "hebrew": "ויען יוסף ויאמר זה פתרנו שלשת הסלים שלשת ימים הם"
    },
    {
      "number": 19,
      "hebrew": "בעוד שלשת ימים ישא פרעה את־ראשך מעליך ותלה אותך על־עץ ואכל העוף את־בשרך מעליך"
    },
    {
      "number": 20,
      "hebrew": "ויהי ביום השלישי יום הלדת את־פרעה ויעש משתה לכל־עבדיו וישא את־ראש שר המשקים ואת־ראש שר האפים בתוך עבדיו"
    },
    {
      "number": 21,
      "hebrew": "וישב את־שר המשקים על־משקהו ויתן הכוס על־כף פרעה"
    },
    {
      "number": 22,
      "hebrew": "ואת שר האפים תלה כאשר פתר להם יוסף"
    },
    {
      "number": 23,
      "hebrew": "ולא־זכר שר־המשקים את־יוסף וישכחהו"
    }
  ]
}