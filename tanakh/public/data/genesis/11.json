{
  "book": "Genesis",
  "bookHebrew": "בראשית",
  "chapter": 11,
  "verses": [
    {
      "number": 1,
      "hebrew": "ויהי כל־הארץ שפה אחת ודברים אחדים"
    },
    {
      "number": 2,
      "hebrew": "ויהי בנסעם מקדם וימצאו בקעה בארץ שנער וישבו שם"
    },
    {
      "number": 3,
      "hebrew": "ויאמרו איש אל־רעהו הבה נלבנה לבנים ונשרפה לשרפה ותהי להם הלבנה לאבן והחמר היה להם לחמר"
    },
    {
      "number": 4,
      "hebrew": "ויאמרו הבה נבנה־לנו עיר ומגדל וראשו בשמים ונעשה־לנו שם פן־נפוץ על־פני כל־הארץ"
    },
    {
      "number": 5,
      "hebrew": "וירד יהוה לראת את־העיר ואת־המגדל אשר בנו בני האדם"
    },
    {
      "number": 6,
      "hebrew": "ויאמר יהוה הן עם אחד ושפה אחת לכלם וזה החלם לעשות ועתה לא־יבצר מהם כל אשר יזמו לעשות"
    },
    {
      "number": 7,
      "hebrew": "הבה נרדה ונבלה שם שפתם אשר לא ישמעו איש שפת רעהו"
    },
    {
      "number": 8,
      "hebrew": "ויפץ יהוה אתם משם על־פני כל־הארץ ויחדלו לבנת העיר"
    },
    {
      "number": 9,
      "hebrew": "על־כן קרא שמה בבל כי־שם בלל יהוה שפת כל־הארץ ומשם הפיצם יהוה על־פני כל־הארץ"
    },
    {
      "number": 10,
      "hebrew": "אלה תולדת שם שם בן־מאת שנה ויולד את־ארפכשד שנתים אחר המבול"
    },
    {
      "number": 11,
      "hebrew": "ויחי־שם אחרי הולידו את־ארפכשד חמש מאות שנה ויולד בנים ובנות"
    },
    {
      "number": 12,
      "hebrew": "וארפכשד חי חמש ושלשים שנה ויולד את־שלח"
    },
    {
      "number": 13,
      "hebrew": "ויחי ארפכשד אחרי הולידו את־שלח שלש שנים וארבע מאות שנה ויולד בנים ובנות"
    },
    {
      "number": 14,
      "hebrew": "ושלח חי שלשים שנה ויולד את־עבר"
    },
    {
      "number": 15,
      "hebrew": "ויחי־שלח אחרי הולידו את־עבר שלש שנים וארבע מאות שנה ויולד בנים ובנות"
    },
    {
      "number": 16,
      "hebrew": "ויחי־עבר ארבע ושלשים שנה ויולד את־פלג"
    },
    {
      "number": 17,
      "hebrew": "ויחי־עבר אחרי הולידו את־פלג שלשים שנה וארבע מאות שנה ויולד בנים ובנות"
    },
    {
      "number": 18,
      "hebrew": "ויחי־פלג שלשים שנה ויולד את־רעו"
    },
    {
      "number": 19,
      "hebrew": "ויחי־פלג אחרי הולידו את־רעו תשע שנים ומאתים שנה ויולד בנים ובנות"
    },
    {
      "number": 20,
      "hebrew": "ויחי רעו שתים ושלשים שנה ויולד את־שרוג"
    },
    {
      "number": 21,
      "hebrew": "ויחי רעו אחרי הולידו את־שרוג שבע שנים ומאתים שנה ויולד בנים ובנות"
    },
    {
      "number": 22,
      "hebrew": "ויחי שרוג שלשים שנה ויולד את־נחור"
    },
    {
      "number": 23,
      "hebrew": "ויחי שרוג אחרי הולידו את־נחור מאתים שנה ויולד בנים ובנות"
    },
    {
      "number": 24,
      "hebrew": "ויחי נחור תשע ועשרים שנה ויולד את־תרח"
    },
    {
      "number": 25,
      "hebrew": "ויחי נחור אחרי הולידו את־תרח תשע־עשרה שנה ומאת שנה ויולד בנים ובנות"
    },
    {
      "number": 26,
      "hebrew": "ויחי־תרח שבעים שנה ויולד את־אברם את־נחור ואת־הרן"
    },
    {
      "number": 27,
      "hebrew": "ואלה תולדת תרח תרח הוליד את־אברם את־נחור ואת־הרן והרן הוליד את־לוט"
    },
    {
      "number": 28,
      "hebrew": "וימת הרן על־פני תרח אביו בארץ מולדתו באור כשדים"
    },
    {
      "number": 29,
      "hebrew": "ויקח אברם ונחור להם נשים שם אשת־אברם שרי ושם אשת־נחור מלכה בת־הרן אבי־מלכה ואבי יסכה"
    },
    {
      "number": 30,
      "hebrew": "ותהי שרי עקרה אין לה ולד"
    },
    {
      "number": 31,
      "hebrew": "ויקח תרח את־אברם בנו ואת־לוט בן־הרן בן־בנו ואת שרי כלתו אשת אברם בנו ויצאו אתם מאור כשדים ללכת ארצה כנען ויבאו עד־חרן וישבו שם"
    },
    {
      "number": 32,
      "hebrew": "ויהיו ימי־תרח חמש שנים ומאתים שנה וימת תרח בחרן"
    }
  ]
}