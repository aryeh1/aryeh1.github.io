{
  "book": "Genesis",
  "bookHebrew": "בראשית",
  "chapter": 28,
  "verses": [
    {
      "number": 1,
      "hebrew": "ויקרא יצחק אל־יעקב ויברך אתו ויצוהו ויאמר לו לא־תקח אשה מבנות כנען"
    },
    {
      "number": 2,
      "hebrew": "קום לך פדנה ארם ביתה בתואל אבי אמך וקח־לך משם אשה מבנות לבן אחי אמך"
    },
    {
      "number": 3,
      "hebrew": "ואל שדי יברך אתך ויפרך וירבך והיית לקהל עמים"
    },
    {
      "number": 4,
      "hebrew": "ויתן־לך את־ברכת אברהם לך ולזרעך אתך לרשתך את־ארץ מגריך אשר־נתן אלהים לאברהם"
    },
    {
      "number": 5,
      "hebrew": "וישלח יצחק את־יעקב וילך פדנה ארם אל־לבן בן־בתואל הארמי אחי רבקה אם יעקב ועשו"
    },
    {
      "number": 6,
      "hebrew": "וירא עשו כי־ברך יצחק את־יעקב ושלח אתו פדנה ארם לקחת־לו משם אשה בברכו אתו ויצו עליו לאמר לא־תקח אשה מבנות כנען"
    },
    {
      "number": 7,
      "hebrew": "וישמע יעקב אל־אביו ואל־אמו וילך פדנה ארם"
    },
    {
      "number": 8,
      "hebrew": "וירא עשו כי רעות בנות כנען בעיני יצחק אביו"
    },
    {
      "number": 9,
      "hebrew": "וילך עשו אל־ישמעאל ויקח את־מחלת בת־ישמעאל בן־אברהם אחות נביות על־נשיו לו לאשה",
      "parsha": "ס"
    },
    {
      "number": 10,
      "hebrew": "ויצא יעקב מבאר שבע וילך חרנה"
    },
    {
      "number": 11,
      "hebrew": "ויפגע במקום וילן שם כי־בא השמש ויקח מאבני המקום וישם מראשתיו וישכב במקום ההוא"
    },
    {
      "number": 12,
      "hebrew": "ויחלם והנה סלם מצב ארצה וראשו מגיע השמימה והנה מלאכי אלהים עלים וירדים בו"
    },
    {
      "number": 13,
      "hebrew": "והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשר אתה שכב עליה לך אתננה ולזרעך"
    },
    {
      "number": 14,
      "hebrew": "והיה זרעך כעפר הארץ ופרצת ימה וקדמה וצפנה ונגבה ונברכו בך כל־משפחת האדמה ובזרעך"
    },
    {
      "number": 15,
      "hebrew": "והנה אנכי עמך ושמרתיך בכל אשר־תלך והשבתיך אל־האדמה הזאת כי לא אעזבך עד אשר אם־עשיתי את אשר־דברתי לך"
    },
    {
      "number": 16,
      "hebrew": "וייקץ יעקב משנתו ויאמר אכן יש יהוה במקום הזה ואנכי לא ידעתי"
    },
    {
      "number": 17,
      "hebrew": "ויירא ויאמר מה־נורא המקום הזה אין זה כי אם־בית אלהים וזה שער השמים"
    },
    {
      "number": 18,
      "hebrew": "וישכם יעקב בבקר ויקח את־האבן אשר־שם מראשתיו וישם אתה מצבה ויצק שמן על־ראשה"
    },
    {
      "number": 19,
      "hebrew": "ויקרא את־שם־המקום ההוא בית־אל ואולם לוז שם־העיר לראשנה"
    },
    {
      "number": 20,
      "hebrew": "וידר יעקב נדר לאמר אם־יהיה אלהים עמדי ושמרני בדרך הזה אשר אנכי הולך ונתן־לי לחם לאכל ובגד ללבש"
    },
    {
      "number": 21,
      "hebrew": "ושבתי בשלום אל־בית אבי והיה יהוה לי לאלהים"
    },
    {
      "number": 22,
      "hebrew": "והאבן הזאת אשר־שמתי מצבה יהיה בית אלהים וכל אשר תתן־לי עשר אעשרנו לך"
    }
  ]
}