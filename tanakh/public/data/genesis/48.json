{
  "book": "Genesis",
  "bookHebrew": "בראשית",
  "chapter": 48,
  "verses": [
    {
      "number": 1,
      "hebrew": "ויהי אחרי הדברים האלה ויאמר ליוסף הנה אביך חלה ויקח את־שני בניו עמו את־מנשה ואת־אפרים"
    },
    {
      "number": 2,
      "hebrew": "ויגד ליעקב ויאמר הנה בנך יוסף בא אליך ויתחזק ישראל וישב על־המטה"
    },
    {
      "number": 3,
      "hebrew": "ויאמר יעקב אל־יוסף אל שדי נראה־אלי בלוז בארץ כנען ויברך אתי"
    },
    {
      "number": 4,
      "hebrew": "ויאמר אלי הנני מפרך והרביתך ונתתיך לקהל עמים ונתתי את־הארץ הזאת לזרעך אחריך אחזת עולם"
    },
    {
      "number": 5,
      "hebrew": "ועתה שני־בניך הנולדים לך בארץ מצרים עד־באי אליך מצרימה לי־הם אפרים ומנשה כראובן ושמעון יהיו־לי"
    },
    {
      "number": 6,
      "hebrew": "ומולדתך אשר־הולדת אחריהם לך יהיו על שם אחיהם יקראו בנחלתם"
    },
    {
      "number": 7,
      "hebrew": "ואני בבאי מפדן מתה עלי רחל בארץ כנען בדרך בעוד כברת־ארץ לבא אפרתה ואקברה שם בדרך אפרת הוא בית לחם"
    },
    {
      "number": 8,
      "hebrew": "וירא ישראל את־בני יוסף ויאמר מי־אלה"
    },
    {
      "number": 9,
      "hebrew": "ויאמר יוסף אל־אביו בני הם אשר־נתן־לי אלהים בזה ויאמר קחם־נא אלי ואברכם"
    },
    {
      "number": 10,
      "hebrew": "ועיני ישראל כבדו מזקן לא יוכל לראות ויגש אתם אליו וישק להם ויחבק להם"
    },
    {
      "number": 11,
      "hebrew": "ויאמר ישראל אל־יוסף ראה פניך לא פללתי והנה הראה אתי אלהים גם את־זרעך"
    },
    {
      "number": 12,
      "hebrew": "ויוצא יוסף אתם מעם ברכיו וישתחו לאפיו ארצה"
    },
    {
      "number": 13,
      "hebrew": "ויקח יוסף את־שניהם את־אפרים בימינו משמאל ישראל ואת־מנשה בשמאלו מימין ישראל ויגש אליו"
    },
    {
      "number": 14,
      "hebrew": "וישלח ישראל את־ימינו וישת על־ראש אפרים והוא הצעיר ואת־שמאלו על־ראש מנשה שכל את־ידיו כי מנשה הבכור"
    },
    {
      "number": 15,
      "hebrew": "ויברך את־יוסף ויאמר האלהים אשר התהלכו אבתי לפניו אברהם ויצחק האלהים הרעה אתי מעודי עד־היום הזה"
    },
    {
      "number": 16,
      "hebrew": "המלאך הגאל אתי מכל־רע יברך את־הנערים ויקרא בהם שמי ושם אבתי אברהם ויצחק וידגו לרב בקרב הארץ"
    },
    {
      "number": 17,
      "hebrew": "וירא יוסף כי־ישית אביו יד־ימינו על־ראש אפרים וירע בעיניו ויתמך יד־אביו להסיר אתה מעל ראש־אפרים על־ראש מנשה"
    },
    {
      "number": 18,
      "hebrew": "ויאמר יוסף אל־אביו לא־כן אבי כי־זה הבכר שים ימינך על־ראשו"
    },
    {
      "number": 19,
      "hebrew": "וימאן אביו ויאמר ידעתי בני ידעתי גם־הוא יהיה־לעם וגם־הוא יגדל ואולם אחיו הקטן יגדל ממנו וזרעו יהיה מלא־הגוים"
    },
    {
      "number": 20,
      "hebrew": "ויברכם ביום ההוא לאמור בך יברך ישראל לאמר ישמך אלהים כאפרים וכמנשה וישם את־אפרים לפני מנשה"
    },
    {
      "number": 21,
      "hebrew": "ויאמר ישראל אל־יוסף הנה אנכי מת והיה אלהים עמכם והשיב אתכם אל־ארץ אבתיכם"
    },
    {
      "number": 22,
      "hebrew": "ואני נתתי לך שכם אחד על־אחיך אשר לקחתי מיד האמרי בחרבי ובקשתי",
      "parsha": "פ"
    }
  ]
}