{
  "book": "Deuteronomy",
  "bookHebrew": "דברים",
  "chapter": 27,
  "verses": [
    {
      "number": 1,
      "hebrew": "ויצו משה וזקני ישראל את־העם לאמר שמר את־כל־המצוה אשר אנכי מצוה אתכם היום"
    },
    {
      "number": 2,
      "hebrew": "והיה ביום אשר תעברו את־הירדן אל־הארץ אשר־יהוה אלהיך נתן לך והקמת לך אבנים גדלות ושדת אתם בשיד"
    },
    {
      "number": 3,
      "hebrew": "וכתבת עליהן את־כל־דברי התורה הזאת בעברך למען אשר תבא אל־הארץ א‍שר־יהוה אלהיך נתן לך ארץ זבת חלב ודבש כאשר דבר יהוה אלהי־אבתיך לך"
    },
    {
      "number": 4,
      "hebrew": "והיה בעברכם את־הירדן תקימו את־האבנים האלה אשר אנכי מצוה אתכם היום בהר עיבל ושדת אותם בשיד"
    },
    {
      "number": 5,
      "hebrew": "ובנית שם מזבח ליהוה אלהיך מזבח אבנים לא־תניף עליהם ברזל"
    },
    {
      "number": 6,
      "hebrew": "אבנים שלמות תבנה את־מזבח יהוה אלהיך והעלית עליו עולת ליהוה אלהיך"
    },
    {
      "number": 7,
      "hebrew": "וזבחת שלמים ואכלת שם ושמחת לפני יהוה אלהיך"
    },
    {
      "number": 8,
      "hebrew": "וכתבת על־האבנים את־כל־דברי התורה הזאת באר היטב",
      "parsha": "ס"
    },
    {
      "number": 9,
      "hebrew": "וידבר משה והכהנים הלוים אל כל־ישראל לאמר הסכת ושמע ישראל היום הזה נהיית לעם ליהוה אלהיך"
    },
    {
      "number": 10,
      "hebrew": "ושמעת בקול יהוה אלהיך ועשית את־מצותו ואת־חקיו אשר אנכי מצוך היום",
      "parsha": "ס"
    },
    {
      "number": 11,
      "hebrew": "ויצו משה את־העם ביום ההוא לאמר"
    },
    {
      "number": 12,
      "hebrew": "אלה יעמדו לברך את־העם על־הר גרזים בעברכם את־הירדן שמעון ולוי ויהודה ויששכר ויוסף ובנימן"
    },
    {
      "number": 13,
      "hebrew": "ואלה יעמדו על־הקללה בהר עיבל ראובן גד ואשר וזבולן דן ונפתלי"
    },
    {
      "number": 14,
      "hebrew": "וענו הלוים ואמרו אל־כל־איש ישראל קול רם",
      "parsha": "ס"
    },
    {
      "number": 15,
      "hebrew": "ארור האיש אשר יעשה פסל ומסכה תועבת יהוה מעשה ידי חרש ושם בסתר וענו כל־העם ואמרו אמן",
      "parsha": "ס"
    },
    {
      "number": 16,
      "hebrew": "ארור מקלה אביו ואמו ואמר כל־העם אמן",
      "parsha": "ס"
    },
    {
      "number": 17,
      "hebrew": "ארור מסיג גבול רעהו ואמר כל־העם אמן",
      "parsha": "ס"
    },
    {
      "number": 18,
      "hebrew": "ארור משגה עור בדרך ואמר כל־העם אמן",
      "parsha": "ס"
    },
    {
      "number": 19,
      "hebrew": "ארור מטה משפט גר־יתום ואלמנה ואמר כל־העם אמן"
    },
    {
      "number": 20,
      "hebrew": "ארור שכב עם־אשת אביו כי גלה כנף אביו ואמר כל־העם אמן",
      "parsha": "ס"
    },
    {
      "number": 21,
      "hebrew": "ארור שכב עם־כל־בהמה ואמר כל־העם אמן",
      "parsha": "ס"
    },
    {
      "number": 22,
      "hebrew": "ארור שכב עם־אחתו בת־אביו או בת־אמו ואמר כל־העם אמן",
      "parsha": "ס"
    },
    {
      "number": 23,
      "hebrew": "ארור שכב עם־חתנתו ואמר כל־העם אמן",
      "parsha": "ס"
    },
    {
      "number": 24,
      "hebrew": "ארור מכה רעהו בסתר ואמר כל־העם אמן",
      "parsha": "ס"
    },
    {
      "number": 25,
      "hebrew": "ארור לקח שחד להכות נפש דם נקי ואמר כל־העם אמן",
      "parsha": "ס"
    },
    {
      "number": 26,
      "hebrew": "ארור אשר לא־יקים את־דברי התורה־הזאת לעשות אותם ואמר כל־העם אמן",
      "parsha": "פ"
    }
  ]
}