{
  "book": "Deuteronomy",
  "bookHebrew": "דברים",
  "chapter": 26,
  "verses": [
    {
      "number": 1,
      "hebrew": "והיה כי־תבוא אל־הארץ אשר יהוה אלהיך נתן לך נחלה וירשתה וישבת בה"
    },
    {
      "number": 2,
      "hebrew": "ולקחת מראשית כל־פרי האדמה אשר תביא מארצך אשר יהוה אלהיך נתן לך ושמת בטנא והלכת אל־המקום אשר יבחר יהוה אלהיך לשכן שמו שם"
    },
    {
      "number": 3,
      "hebrew": "ובאת אל־הכהן אשר יהיה בימים ההם ואמרת אליו הגדתי היום ליהוה אלהיך כי־באתי אל־הארץ אשר נשבע יהוה לאבתינו לתת לנו"
    },
    {
      "number": 4,
      "hebrew": "ולקח הכהן הטנא מידך והניחו לפני מזבח יהוה אלהיך"
    },
    {
      "number": 5,
      "hebrew": "וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט ויהי־שם לגוי גדול עצום ורב"
    },
    {
      "number": 6,
      "hebrew": "וירעו אתנו המצרים ויענונו ויתנו עלינו עבדה קשה"
    },
    {
      "number": 7,
      "hebrew": "ונצעק אל־יהוה אלהי אבתינו וישמע יהוה את־קלנו וירא את־ענינו ואת־עמלנו ואת־לחצנו"
    },
    {
      "number": 8,
      "hebrew": "ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים"
    },
    {
      "number": 9,
      "hebrew": "ויבאנו אל־המקום הזה ויתן־לנו את־הארץ הזאת ארץ זבת חלב ודבש"
    },
    {
      "number": 10,
      "hebrew": "ועתה הנה הבאתי את־ראשית פרי האדמה אשר־נתתה לי יהוה והנחתו לפני יהוה אלהיך והשתחוית לפני יהוה אלהיך"
    },
    {
      "number": 11,
      "hebrew": "ושמחת בכל־הטוב אשר נתן־לך יהוה אלהיך ולביתך אתה והלוי והגר אשר בקרבך",
      "parsha": "ס"
    },
    {
      "number": 12,
      "hebrew": "כי תכלה לעשר את־כל־מעשר תבואתך בשנה השלישת שנת המעשר ונתתה ללוי לגר ליתום ולאלמנה ואכלו בשעריך ושבעו"
    },
    {
      "number": 13,
      "hebrew": "ואמרת לפני יהוה אלהיך בערתי הקדש מן־הבית וגם נתתיו ללוי ולגר ליתום ולאלמנה ככל־מצותך אשר צויתני לא־עברתי ממצותיך ולא שכחתי"
    },
    {
      "number": 14,
      "hebrew": "לא־אכלתי באני ממנו ולא־בערתי ממנו בטמא ולא־נתתי ממנו למת שמעתי בקול יהוה אלהי עשיתי ככל אשר צויתני"
    },
    {
      "number": 15,
      "hebrew": "השקיפה ממעון קדשך מן־השמים וברך את־עמך את־ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש",
      "parsha": "ס"
    },
    {
      "number": 16,
      "hebrew": "היום הזה יהוה אלהיך מצוך לעשות את־החקים האלה ואת־המשפטים ושמרת ועשית אותם בכל־לבבך ובכל־נפשך"
    },
    {
      "number": 17,
      "hebrew": "את־יהוה האמרת היום להיות לך לאלהים וללכת בדרכיו ולשמר חקיו ומצותיו ומשפטיו ולשמע בקלו"
    },
    {
      "number": 18,
      "hebrew": "ויהוה האמירך היום להיות לו לעם סגלה כאשר דבר־לך ולשמר כל־מצותיו"
    },
    {
      "number": 19,
      "hebrew": "ולתתך עליון על כל־הגוים אשר עשה לתהלה ולשם ולתפארת ולהיתך עם־קדש ליהוה אלהיך כאשר דבר",
      "parsha": "פ"
    }
  ]
}