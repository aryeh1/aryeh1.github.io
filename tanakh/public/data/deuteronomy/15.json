{
  "book": "Deuteronomy",
  "bookHebrew": "דברים",
  "chapter": 15,
  "verses": [
    {
      "number": 1,
      "hebrew": "מקץ שבע־שנים תעשה שמטה"
    },
    {
      "number": 2,
      "hebrew": "וזה דבר השמטה שמוט כל־בעל משה ידו אשר ישה ברעהו לא־יגש את־רעהו ואת־אחיו כי־קרא שמטה ליהוה"
    },
    {
      "number": 3,
      "hebrew": "את־הנכרי תגש ואשר יהיה לך את־אחיך תשמט ידך"
    },
    {
      "number": 4,
      "hebrew": "אפס כי לא יהיה־בך אביון כי־ברך יברכך יהוה בארץ אשר יהוה אלהיך נתן־לך נחלה לרשתה"
    },
    {
      "number": 5,
      "hebrew": "רק אם־שמוע תשמע בקול יהוה אלהיך לשמר לעשות את־כל־המצוה הזאת אשר אנכי מצוך היום"
    },
    {
      "number": 6,
      "hebrew": "כי־יהוה אלהיך ברכך כאשר דבר־לך והעבטת גוים רבים ואתה לא תעבט ומשלת בגוים רבים ובך לא ימשלו"
    },
    {
      "number": 7,
      "hebrew": "כי־יהיה בך אביון מאחד אחיך באחד שעריך בארצך אשר־יהוה אלהיך נתן לך לא תאמץ את־לבבך ולא תקפץ את־ידך מאחיך האביון"
    },
    {
      "number": 8,
      "hebrew": "כי־פתח תפתח את־ידך לו והעבט תעביטנו די מחסרו אשר יחסר לו"
    },
    {
      "number": 9,
      "hebrew": "השמר לך פן־יהיה דבר עם־לבבך בליעל לאמר קרבה שנת־השבע שנת השמטה ורעה עינך באחיך האביון ולא תתן לו וקרא עליך אל־יהוה והיה בך חטא"
    },
    {
      "number": 10,
      "hebrew": "נתון תתן לו ולא־ירע לבבך בתתך לו כי בגלל הדבר הזה יברכך יהוה אלהיך בכל־מעשך ובכל משלח ידך"
    },
    {
      "number": 11,
      "hebrew": "כי לא־יחדל אביון מקרב הארץ על־כן אנכי מצוך לאמר פתח תפתח את־ידך לאחיך לעניך ולאבינך בארצך"
    },
    {
      "number": 12,
      "hebrew": "כי־ימכר לך אחיך העברי או העבריה ועבדך שש שנים ובשנה השביעת תשלחנו חפשי מעמך"
    },
    {
      "number": 13,
      "hebrew": "וכי־תשלחנו חפשי מעמך לא תשלחנו ריקם"
    },
    {
      "number": 14,
      "hebrew": "העניק תעניק לו מצאנך ומגרנך ומיקבך אשר ברכך יהוה אלהיך תתן־לו"
    },
    {
      "number": 15,
      "hebrew": "וזכרת כי עבד היית בארץ מצרים ויפדך יהוה אלהיך על־כן אנכי מצוך את־הדבר הזה היום"
    },
    {
      "number": 16,
      "hebrew": "והיה כי־יאמר אליך לא אצא מעמך כי אהבך ואת־ביתך כי־טוב לו עמך"
    },
    {
      "number": 17,
      "hebrew": "ולקחת את־המרצע ונתתה באזנו ובדלת והיה לך עבד עולם ואף לאמתך תעשה־כן"
    },
    {
      "number": 18,
      "hebrew": "לא־יקשה בעינך בשלחך אתו חפשי מעמך כי משנה שכר שכיר עבדך שש שנים וברכך יהוה אלהיך בכל אשר תעשה"
    },
    {
      "number": 19,
      "hebrew": "כל־הבכור אשר יולד בבקרך ובצאנך הזכר תקדיש ליהוה אלהיך לא תעבד בבכר שורך ולא תגז בכור צאנך"
    },
    {
      "number": 20,
      "hebrew": "לפני יהוה אלהיך תאכלנו שנה בשנה במקום אשר־יבחר יהוה אתה וביתך"
    },
    {
      "number": 21,
      "hebrew": "וכי־יהיה בו מום פסח או עור כל מום רע לא תזבחנו ליהוה אלהיך"
    },
    {
      "number": 22,
      "hebrew": "בשעריך תאכלנו הטמא והטהור יחדו כצבי וכאיל"
    },
    {
      "number": 23,
      "hebrew": "רק את־דמו לא תאכל על־הארץ תשפכנו כמים"
    }
  ]
}