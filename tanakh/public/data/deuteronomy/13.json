{
  "book": "Deuteronomy",
  "bookHebrew": "דברים",
  "chapter": 13,
  "verses": [
    {
      "number": 1,
      "hebrew": "את כל־הדבר אשר אנכי מצוה אתכם אתו תשמרו לעשות לא־תסף עליו ולא תגרע ממנו",
      "parsha": "פ"
    },
    {
      "number": 2,
      "hebrew": "כי־יקום בקרבך נביא או חלם חלום ונתן אליך אות או מופת"
    },
    {
      "number": 3,
      "hebrew": "ובא האות והמופת אשר־דבר אליך לאמר נלכה אחרי אלהים אחרים אשר לא־ידעתם ונעבדם"
    },
    {
      "number": 4,
      "hebrew": "לא תשמע אל־דברי הנביא ההוא או אל־חולם החלום ההוא כי מנסה יהוה אלהיכם אתכם לדעת הישכם אהבים את־יהוה אלהיכם בכל־לבבכם ובכל־נפשכם"
    },
    {
      "number": 5,
      "hebrew": "אחרי יהוה אלהיכם תלכו ואתו תיראו ואת־מצותיו תשמרו ובקלו תשמעו ואתו תעבדו ובו תדבקון"
    },
    {
      "number": 6,
      "hebrew": "והנביא ההוא או חלם החלום ההוא יומת כי דבר־סרה על־יהוה אלהיכם המוציא אתכם מארץ מצרים והפדך מבית עבדים להדיחך מן־הדרך אשר צוך יהוה אלהיך ללכת בה ובערת הרע מקרבך",
      "parsha": "ס"
    },
    {
      "number": 7,
      "hebrew": "כי יסיתך אחיך בן־אמך או־בנך או־בתך או אשת חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה ואבתיך"
    },
    {
      "number": 8,
      "hebrew": "מאלהי העמים אשר סביבתיכם הקרבים אליך או הרחקים ממך מקצה הארץ ועד־קצה הארץ"
    },
    {
      "number": 9,
      "hebrew": "לא־תאבה לו ולא תשמע אליו ולא־תחוס עינך עליו ולא־תחמל ולא־תכסה עליו"
    },
    {
      "number": 10,
      "hebrew": "כי הרג תהרגנו ידך תהיה־בו בראשונה להמיתו ויד כל־העם באחרנה"
    },
    {
      "number": 11,
      "hebrew": "וסקלתו באבנים ומת כי בקש להדיחך מעל יהוה אלהיך המוציאך מארץ מצרים מבית עבדים"
    },
    {
      "number": 12,
      "hebrew": "וכל־ישראל ישמעו ויראון ולא־יוספו לעשות כדבר הרע הזה בקרבך",
      "parsha": "ס"
    },
    {
      "number": 13,
      "hebrew": "כי־תשמע באחת עריך אשר יהוה אלהיך נתן לך לשבת שם לאמר"
    },
    {
      "number": 14,
      "hebrew": "יצאו אנשים בני־בליעל מקרבך וידיחו את־ישבי עירם לאמר נלכה ונעבדה אלהים אחרים אשר לא־ידעתם"
    },
    {
      "number": 15,
      "hebrew": "ודרשת וחקרת ושאלת היטב והנה אמת נכון הדבר נעשתה התועבה הזאת בקרבך"
    },
    {
      "number": 16,
      "hebrew": "הכה תכה את־ישבי העיר ההוא [ההיא] לפי־חרב החרם אתה ואת־כל־אשר־בה ואת־בהמתה לפי־חרב"
    },
    {
      "number": 17,
      "hebrew": "ואת־כל־שללה תקבץ אל־תוך רחבה ושרפת באש את־העיר ואת־כל־שללה כליל ליהוה אלהיך והיתה תל עולם לא תבנה עוד"
    },
    {
      "number": 18,
      "hebrew": "ולא־ידבק בידך מאומה מן־החרם למען ישוב יהוה מחרון אפו ונתן־לך רחמים ורחמך והרבך כאשר נשבע לאבתיך"
    },
    {
      "number": 19,
      "hebrew": "כי תשמע בקול יהוה אלהיך לשמר את־כל־מצותיו אשר אנכי מצוך היום לעשות הישר בעיני יהוה אלהיך",
      "parsha": "ס"
    }
  ]
}