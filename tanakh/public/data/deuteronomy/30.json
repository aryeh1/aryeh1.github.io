{
  "book": "Deuteronomy",
  "bookHebrew": "דברים",
  "chapter": 30,
  "verses": [
    {
      "number": 1,
      "hebrew": "והיה כי־יבאו עליך כל־הדברים האלה הברכה והקללה אשר נתתי לפניך והשבת אל־לבבך בכל־הגוים אשר הדיחך יהוה אלהיך שמה"
    },
    {
      "number": 2,
      "hebrew": "ושבת עד־יהוה אלהיך ושמעת בקלו ככל אשר־אנכי מצוך היום אתה ובניך בכל־לבבך ובכל־נפשך"
    },
    {
      "number": 3,
      "hebrew": "ושב יהוה אלהיך את־שבותך ורחמך ושב וקבצך מכל־העמים אשר הפיצך יהוה אלהיך שמה"
    },
    {
      "number": 4,
      "hebrew": "אם־יהיה נדחך בקצה השמים משם יקבצך יהוה אלהיך ומשם יקחך"
    },
    {
      "number": 5,
      "hebrew": "והביאך יהוה אלהיך אל־הארץ אשר־ירשו אבתיך וירשתה והיטבך והרבך מאבתיך"
    },
    {
      "number": 6,
      "hebrew": "ומל יהוה אלהיך את־לבבך ואת־לבב זרעך לאהבה את־יהוה אלהיך בכל־לבבך ובכל־נפשך למען חייך"
    },
    {
      "number": 7,
      "hebrew": "ונתן יהוה אלהיך את כל־האלות האלה על־איביך ועל־שנאיך אשר רדפוך"
    },
    {
      "number": 8,
      "hebrew": "ואתה תשוב ושמעת בקול יהוה ועשית את־כל־מצותיו אשר אנכי מצוך היום"
    },
    {
      "number": 9,
      "hebrew": "והותירך יהוה אלהיך בכל מעשה ידך בפרי בטנך ובפרי בהמתך ובפרי אדמתך לטובה כי ישוב יהוה לשוש עליך לטוב כאשר־שש על־אבתיך"
    },
    {
      "number": 10,
      "hebrew": "כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל־יהוה אלהיך בכל־לבבך ובכל־נפשך",
      "parsha": "ס"
    },
    {
      "number": 11,
      "hebrew": "כי המצוה הזאת אשר אנכי מצוך היום לא־נפלאת הוא ממך ולא רחקה הוא"
    },
    {
      "number": 12,
      "hebrew": "לא בשמים הוא לאמר מי יעלה־לנו השמימה ויקחה לנו וישמענו אתה ונעשנה"
    },
    {
      "number": 13,
      "hebrew": "ולא־מעבר לים הוא לאמר מי יעבר־לנו אל־עבר הים ויקחה לנו וישמענו אתה ונעשנה"
    },
    {
      "number": 14,
      "hebrew": "כי־קרוב אליך הדבר מאד בפיך ובלבבך לעשתו",
      "parsha": "ס"
    },
    {
      "number": 15,
      "hebrew": "ראה נתתי לפניך היום את־החיים ואת־הטוב ואת־המות ואת־הרע"
    },
    {
      "number": 16,
      "hebrew": "אשר אנכי מצוך היום לאהבה את־יהוה אלהיך ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך בארץ אשר־אתה בא־שמה לרשתה"
    },
    {
      "number": 17,
      "hebrew": "ואם־יפנה לבבך ולא תשמע ונדחת והשתחוית לאלהים אחרים ועבדתם"
    },
    {
      "number": 18,
      "hebrew": "הגדתי לכם היום כי אבד תאבדון לא־תאריכן ימים על־האדמה אשר אתה עבר את־הירדן לבא שמה לרשתה"
    },
    {
      "number": 19,
      "hebrew": "העידתי בכם היום את־השמים ואת־הארץ החיים והמות נתתי לפניך הברכה והקללה ובחרת בחיים למען תחיה אתה וזרעך"
    },
    {
      "number": 20,
      "hebrew": "לאהבה את־יהוה אלהיך לשמע בקלו ולדבקה־בו כי הוא חייך וארך ימיך לשבת על־האדמה אשר נשבע יהוה לאבתיך לאברהם ליצחק וליעקב לתת להם",
      "parsha": "פ"
    }
  ]
}