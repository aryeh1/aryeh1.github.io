{
  "book": "Deuteronomy",
  "bookHebrew": "דברים",
  "chapter": 1,
  "verses": [
    {
      "number": 1,
      "hebrew": "אלה הדברים אשר דבר משה אל־כל־ישראל בעבר הירדן במדבר בערבה מול סוף בין־פארן ובין־תפל ולבן וחצרת ודי זהב"
    },
    {
      "number": 2,
      "hebrew": "אחד עשר יום מחרב דרך הר־שעיר עד קדש ברנע"
    },
    {
      "number": 3,
      "hebrew": "ויהי בארבעים שנה בעשתי־עשר חדש באחד לחדש דבר משה אל־בני ישראל ככל אשר צוה יהוה אתו אלהם"
    },
    {
      "number": 4,
      "hebrew": "אחרי הכתו את סיחן מלך האמרי אשר יושב בחשבון ואת עוג מלך הבשן אשר־יושב בעשתרת באדרעי"
    },
    {
      "number": 5,
      "hebrew": "בעבר הירדן בארץ מואב הואיל משה באר את־התורה הזאת לאמר"
    },
    {
      "number": 6,
      "hebrew": "יהוה אלהינו דבר אלינו בחרב לאמר רב־לכם שבת בהר הזה"
    },
    {
      "number": 7,
      "hebrew": "פנו וסעו לכם ובאו הר האמרי ואל־כל־שכניו בערבה בהר ובשפלה ובנגב ובחוף הים ארץ הכנעני והלבנון עד־הנהר הגדל נהר־פרת"
    },
    {
      "number": 8,
      "hebrew": "ראה נתתי לפניכם את־הארץ באו ורשו את־הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם"
    },
    {
      "number": 9,
      "hebrew": "ואמר אלכם בעת ההוא לאמר לא־אוכל לבדי שאת אתכם"
    },
    {
      "number": 10,
      "hebrew": "יהוה אלהיכם הרבה אתכם והנכם היום ככוכבי השמים לרב"
    },
    {
      "number": 11,
      "hebrew": "יהוה אלהי אבותכם יסף עליכם ככם אלף פעמים ויברך אתכם כאשר דבר לכם"
    },
    {
      "number": 12,
      "hebrew": "איכה אשא לבדי טרחכם ומשאכם וריבכם"
    },
    {
      "number": 13,
      "hebrew": "הבו לכם אנשים חכמים ונבנים וידעים לשבטיכם ואשימם בראשיכם"
    },
    {
      "number": 14,
      "hebrew": "ותענו אתי ותאמרו טוב־הדבר אשר־דברת לעשות"
    },
    {
      "number": 15,
      "hebrew": "ואקח את־ראשי שבטיכם אנשים חכמים וידעים ואתן אתם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם"
    },
    {
      "number": 16,
      "hebrew": "ואצוה את־שפטיכם בעת ההוא לאמר שמע בין־אחיכם ושפטתם צדק בין־איש ובין־אחיו ובין גרו"
    },
    {
      "number": 17,
      "hebrew": "לא־תכירו פנים במשפט כקטן כגדל תשמעון לא תגורו מפני־איש כי המשפט לאלהים הוא והדבר אשר יקשה מכם תקרבון אלי ושמעתיו"
    },
    {
      "number": 18,
      "hebrew": "ואצוה אתכם בעת ההוא את כל־הדברים אשר תעשון"
    },
    {
      "number": 19,
      "hebrew": "ונסע מחרב ונלך את כל־המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע"
    },
    {
      "number": 20,
      "hebrew": "ואמר אלכם באתם עד־הר האמרי אשר־יהוה אלהינו נתן לנו"
    },
    {
      "number": 21,
      "hebrew": "ראה נתן יהוה אלהיך לפניך את־הארץ עלה רש כאשר דבר יהוה אלהי אבתיך לך אל־תירא ואל־תחת"
    },
    {
      "number": 22,
      "hebrew": "ותקרבון אלי כלכם ותאמרו נשלחה אנשים לפנינו ויחפרו־לנו את־הארץ וישבו אתנו דבר את־הדרך אשר נעלה־בה ואת הערים אשר נבא אליהן"
    },
    {
      "number": 23,
      "hebrew": "וייטב בעיני הדבר ואקח מכם שנים עשר אנשים איש אחד לשבט"
    },
    {
      "number": 24,
      "hebrew": "ויפנו ויעלו ההרה ויבאו עד־נחל אשכל וירגלו אתה"
    },
    {
      "number": 25,
      "hebrew": "ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר־יהוה אלהינו נתן לנו"
    },
    {
      "number": 26,
      "hebrew": "ולא אביתם לעלת ותמרו את־פי יהוה אלהיכם"
    },
    {
      "number": 27,
      "hebrew": "ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו"
    },
    {
      "number": 28,
      "hebrew": "אנה אנחנו עלים אחינו המסו את־לבבנו לאמר עם גדול ורם ממנו ערים גדלת ובצורת בשמים וגם־בני ענקים ראינו שם"
    },
    {
      "number": 29,
      "hebrew": "ואמר אלכם לא־תערצון ולא־תיראון מהם"
    },
    {
      "number": 30,
      "hebrew": "יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם"
    },
    {
      "number": 31,
      "hebrew": "ובמדבר אשר ראית אשר נשאך יהוה אלהיך כאשר ישא־איש את־בנו בכל־הדרך אשר הלכתם עד־באכם עד־המקום הזה"
    },
    {
      "number": 32,
      "hebrew": "ובדבר הזה אינכם מאמינם ביהוה אלהיכם"
    },
    {
      "number": 33,
      "hebrew": "ההלך לפניכם בדרך לתור לכם מקום לחנתכם באש לילה לראתכם בדרך אשר תלכו־בה ובענן יומם"
    },
    {
      "number": 34,
      "hebrew": "וישמע יהוה את־קול דבריכם ויקצף וישבע לאמר"
    },
    {
      "number": 35,
      "hebrew": "אם־יראה איש באנשים האלה הדור הרע הזה את הארץ הטובה אשר נשבעתי לתת לאבתיכם"
    },
    {
      "number": 36,
      "hebrew": "זולתי כלב בן־יפנה הוא יראנה ולו־אתן את־הארץ אשר דרך־בה ולבניו יען אשר מלא אחרי יהוה"
    },
    {
      "number": 37,
      "hebrew": "גם־בי התאנף יהוה בגללכם לאמר גם־אתה לא־תבא שם"
    },
    {
      "number": 38,
      "hebrew": "יהושע בן נון העמד לפניך הוא יבא שמה אתו חזק כי־הוא ינחלנה את־ישראל"
    },
    {
      "number": 39,
      "hebrew": "וטפכם אשר אמרתם לבז יהיה ובניכם אשר לא־ידעו היום טוב ורע המה יבאו שמה ולהם אתננה והם יירשוה"
    },
    {
      "number": 40,
      "hebrew": "ואתם פנו לכם וסעו המדברה דרך ים־סוף"
    },
    {
      "number": 41,
      "hebrew": "ותענו ותאמרו אלי חטאנו ליהוה אנחנו נעלה ונלחמנו ככל אשר־צונו יהוה אלהינו ותחגרו איש את־כלי מלחמתו ותהינו לעלת ההרה"
    },
    {
      "number": 42,
      "hebrew": "ויאמר יהוה אלי אמר להם לא תעלו ולא־תלחמו כי אינני בקרבכם ולא תנגפו לפני איביכם"
    },
    {
      "number": 43,
      "hebrew": "ואדבר אליכם ולא שמעתם ותמרו את־פי יהוה ותזדו ותעלו ההרה"
    },
    {
      "number": 44,
      "hebrew": "ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד־חרמה"
    },
    {
      "number": 45,
      "hebrew": "ותשבו ותבכו לפני יהוה ולא־שמע יהוה בקלכם ולא האזין אליכם"
    },
    {
      "number": 46,
      "hebrew": "ותשבו בקדש ימים רבים כימים אשר ישבתם"
    }
  ]
}