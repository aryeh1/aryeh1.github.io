{
  "book": "Deuteronomy",
  "bookHebrew": "דברים",
  "chapter": 8,
  "verses": [
    {
      "number": 1,
      "hebrew": "כל־המצוה אשר אנכי מצוך היום תשמרון לעשות למען תחיון ורביתם ובאתם וירשתם את־הארץ אשר־נשבע יהוה לאבתיכם"
    },
    {
      "number": 2,
      "hebrew": "וזכרת את־כל־הדרך אשר הליכך יהוה אלהיך זה ארבעים שנה במדבר למען ענתך לנסתך לדעת את־אשר בלבבך התשמר מצותו [מצותיו] אם־לא"
    },
    {
      "number": 3,
      "hebrew": "ויענך וירעבך ויאכלך את המן אשר לא־ידעת ולא ידעון אבתיך למען הודעך כי לא על־הלחם לבדו יחיה האדם כי על־כל־מוצא פי־יהוה יחיה האדם"
    },
    {
      "number": 4,
      "hebrew": "שמלתך לא בלתה מעליך ורגלך לא בצקה זה ארבעים שנה"
    },
    {
      "number": 5,
      "hebrew": "וידעת עם־לבבך כי כאשר ייסר איש את־בנו יהוה אלהיך מיסרך"
    },
    {
      "number": 6,
      "hebrew": "ושמרת את־מצות יהוה אלהיך ללכת בדרכיו וליראה אתו"
    },
    {
      "number": 7,
      "hebrew": "כי יהוה אלהיך מביאך אל־ארץ טובה ארץ נחלי מים עינת ותהמת יצאים בבקעה ובהר"
    },
    {
      "number": 8,
      "hebrew": "ארץ חטה ושערה וגפן ותאנה ורמון ארץ־זית שמן ודבש"
    },
    {
      "number": 9,
      "hebrew": "ארץ אשר לא במסכנת תאכל־בה לחם לא־תחסר כל בה ארץ אשר אבניה ברזל ומהרריה תחצב נחשת"
    },
    {
      "number": 10,
      "hebrew": "ואכלת ושבעת וברכת את־יהוה אלהיך על־הארץ הטבה אשר נתן־לך"
    },
    {
      "number": 11,
      "hebrew": "השמר לך פן־תשכח את־יהוה אלהיך לבלתי שמר מצותיו ומשפטיו וחקתיו אשר אנכי מצוך היום"
    },
    {
      "number": 12,
      "hebrew": "פן־תאכל ושבעת ובתים טובים תבנה וישבת"
    },
    {
      "number": 13,
      "hebrew": "ובקרך וצאנך ירבין וכסף וזהב ירבה־לך וכל אשר־לך ירבה"
    },
    {
      "number": 14,
      "hebrew": "ורם לבבך ושכחת את־יהוה אלהיך המוציאך מארץ מצרים מבית עבדים"
    },
    {
      "number": 15,
      "hebrew": "המוליכך במדבר הגדל והנורא נחש שרף ועקרב וצמאון אשר אין־מים המוציא לך מים מצור החלמיש"
    },
    {
      "number": 16,
      "hebrew": "המאכלך מן במדבר אשר לא־ידעון אבתיך למען ענתך ולמען נסתך להיטבך באחריתך"
    },
    {
      "number": 17,
      "hebrew": "ואמרת בלבבך כחי ועצם ידי עשה לי את־החיל הזה"
    },
    {
      "number": 18,
      "hebrew": "וזכרת את־יהוה אלהיך כי הוא הנתן לך כח לעשות חיל למען הקים את־בריתו אשר־נשבע לאבתיך כיום הזה"
    },
    {
      "number": 19,
      "hebrew": "והיה אם־שכח תשכח את־יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון"
    },
    {
      "number": 20,
      "hebrew": "כגוים אשר יהוה מאביד מפניכם כן תאבדון עקב לא תשמעון בקול יהוה אלהיכם"
    }
  ]
}