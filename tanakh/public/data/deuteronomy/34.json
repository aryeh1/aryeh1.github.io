{
  "book": "Deuteronomy",
  "bookHebrew": "דברים",
  "chapter": 34,
  "verses": [
    {
      "number": 1,
      "hebrew": "ויעל משה מערבת מואב אל־הר נבו ראש הפסגה אשר על־פני ירחו ויראהו יהוה את־כל־הארץ את־הגלעד עד־דן"
    },
    {
      "number": 2,
      "hebrew": "ואת כל־נפתלי ואת־ארץ אפרים ומנשה ואת כל־ארץ יהודה עד הים האחרון"
    },
    {
      "number": 3,
      "hebrew": "ואת־הנגב ואת־הככר בקעת ירחו עיר התמרים עד־צער"
    },
    {
      "number": 4,
      "hebrew": "ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר"
    },
    {
      "number": 5,
      "hebrew": "וימת שם משה עבד־יהוה בארץ מואב על־פי יהוה"
    },
    {
      "number": 6,
      "hebrew": "ויקבר אתו בגי בארץ מואב מול בית פעור ולא־ידע איש את־קברתו עד היום הזה"
    },
    {
      "number": 7,
      "hebrew": "ומשה בן־מאה ועשרים שנה במתו לא־כהתה עינו ולא־נס לחה"
    },
    {
      "number": 8,
      "hebrew": "ויבכו בני ישראל את־משה בערבת מואב שלשים יום ויתמו ימי בכי אבל משה"
    },
    {
      "number": 9,
      "hebrew": "ויהושע בן־נון מלא רוח חכמה כי־סמך משה את־ידיו עליו וישמעו אליו בני־ישראל ויעשו כאשר צוה יהוה את־משה"
    },
    {
      "number": 10,
      "hebrew": "ולא־קם נביא עוד בישראל כמשה אשר ידעו יהוה פנים אל־פנים"
    },
    {
      "number": 11,
      "hebrew": "לכל־האתות והמופתים אשר שלחו יהוה לעשות בארץ מצרים לפרעה ולכל־עבדיו ולכל־ארצו"
    },
    {
      "number": 12,
      "hebrew": "ולכל היד החזקה ולכל המורא הגדול אשר עשה משה לעיני כל־ישראל"
    }
  ]
}