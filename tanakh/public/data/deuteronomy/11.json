{
  "book": "Deuteronomy",
  "bookHebrew": "דברים",
  "chapter": 11,
  "verses": [
    {
      "number": 1,
      "hebrew": "ואהבת את יהוה אלהיך ושמרת משמרתו וחקתיו ומשפטיו ומצותיו כל־הימים"
    },
    {
      "number": 2,
      "hebrew": "וידעתם היום כי לא את־בניכם אשר לא־ידעו ואשר לא־ראו את־מוסר יהוה אלהיכם את־גדלו את־ידו החזקה וזרעו הנטויה"
    },
    {
      "number": 3,
      "hebrew": "ואת־אתתיו ואת־מעשיו אשר עשה בתוך מצרים לפרעה מלך־מצרים ולכל־ארצו"
    },
    {
      "number": 4,
      "hebrew": "ואשר עשה לחיל מצרים לסוסיו ולרכבו אשר הציף את־מי ים־סוף על־פניהם ברדפם אחריכם ויאבדם יהוה עד היום הזה"
    },
    {
      "number": 5,
      "hebrew": "ואשר עשה לכם במדבר עד־באכם עד־המקום הזה"
    },
    {
      "number": 6,
      "hebrew": "ואשר עשה לדתן ולאבירם בני אליאב בן־ראובן אשר פצתה הארץ את־פיה ותבלעם ואת־בתיהם ואת־אהליהם ואת כל־היקום אשר ברגליהם בקרב כל־ישראל"
    },
    {
      "number": 7,
      "hebrew": "כי עיניכם הראת את־כל־מעשה יהוה הגדל אשר עשה"
    },
    {
      "number": 8,
      "hebrew": "ושמרתם את־כל־המצוה אשר אנכי מצוך היום למען תחזקו ובאתם וירשתם את־הארץ אשר אתם עברים שמה לרשתה"
    },
    {
      "number": 9,
      "hebrew": "ולמען תאריכו ימים על־האדמה אשר נשבע יהוה לאבתיכם לתת להם ולזרעם ארץ זבת חלב ודבש"
    },
    {
      "number": 10,
      "hebrew": "כי הארץ אשר אתה בא־שמה לרשתה לא כארץ מצרים הוא אשר יצאתם משם אשר תזרע את־זרעך והשקית ברגלך כגן הירק"
    },
    {
      "number": 11,
      "hebrew": "והארץ אשר אתם עברים שמה לרשתה ארץ הרים ובקעת למטר השמים תשתה־מים"
    },
    {
      "number": 12,
      "hebrew": "ארץ אשר־יהוה אלהיך דרש אתה תמיד עיני יהוה אלהיך בה מרשית השנה ועד אחרית שנה"
    },
    {
      "number": 13,
      "hebrew": "והיה אם־שמע תשמעו אל־מצותי אשר אנכי מצוה אתכם היום לאהבה את־יהוה אלהיכם ולעבדו בכל־לבבכם ובכל־נפשכם"
    },
    {
      "number": 14,
      "hebrew": "ונתתי מטר־ארצכם בעתו יורה ומלקוש ואספת דגנך ותירשך ויצהרך"
    },
    {
      "number": 15,
      "hebrew": "ונתתי עשב בשדך לבהמתך ואכלת ושבעת"
    },
    {
      "number": 16,
      "hebrew": "השמרו לכם פן יפתה לבבכם וסרתם ועבדתם אלהים אחרים והשתחויתם להם"
    },
    {
      "number": 17,
      "hebrew": "וחרה אף־יהוה בכם ועצר את־השמים ולא־יהיה מטר והאדמה לא תתן את־יבולה ואבדתם מהרה מעל הארץ הטבה אשר יהוה נתן לכם"
    },
    {
      "number": 18,
      "hebrew": "ושמתם את־דברי אלה על־לבבכם ועל־נפשכם וקשרתם אתם לאות על־ידכם והיו לטוטפת בין עיניכם"
    },
    {
      "number": 19,
      "hebrew": "ולמדתם אתם את־בניכם לדבר בם בשבתך בביתך ובלכתך בדרך ובשכבך ובקומך"
    },
    {
      "number": 20,
      "hebrew": "וכתבתם על־מזוזות ביתך ובשעריך"
    },
    {
      "number": 21,
      "hebrew": "למען ירבו ימיכם וימי בניכם על האדמה אשר נשבע יהוה לאבתיכם לתת להם כימי השמים על־הארץ"
    },
    {
      "number": 22,
      "hebrew": "כי אם־שמר תשמרון את־כל־המצוה הזאת אשר אנכי מצוה אתכם לעשתה לאהבה את־יהוה אלהיכם ללכת בכל־דרכיו ולדבקה־בו"
    },
    {
      "number": 23,
      "hebrew": "והוריש יהוה את־כל־הגוים האלה מלפניכם וירשתם גוים גדלים ועצמים מכם"
    },
    {
      "number": 24,
      "hebrew": "כל־המקום אשר תדרך כף־רגלכם בו לכם יהיה מן־המדבר והלבנון מן־הנהר נהר־פרת ועד הים האחרון יהיה גבלכם"
    },
    {
      "number": 25,
      "hebrew": "לא־יתיצב איש בפניכם פחדכם ומוראכם יתן יהוה אלהיכם על־פני כל־הארץ אשר תדרכו־בה כאשר דבר לכם"
    },
    {
      "number": 26,
      "hebrew": "ראה אנכי נתן לפניכם היום ברכה וקללה"
    },
    {
      "number": 27,
      "hebrew": "את־הברכה אשר תשמעו אל־מצות יהוה אלהיכם אשר אנכי מצוה אתכם היום"
    },
    {
      "number": 28,
      "hebrew": "והקללה אם־לא תשמעו אל־מצות יהוה אלהיכם וסרתם מן־הדרך אשר אנכי מצוה אתכם היום ללכת אחרי אלהים אחרים אשר לא־ידעתם"
    },
    {
      "number": 29,
      "hebrew": "והיה כי יביאך יהוה אלהיך אל־הארץ אשר־אתה בא־שמה לרשתה ונתתה את־הברכה על־הר גרזים ואת־הקללה על־הר עיבל"
    },
    {
      "number": 30,
      "hebrew": "הלא־המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה"
    },
    {
      "number": 31,
      "hebrew": "כי אתם עברים את־הירדן לבא לרשת את־הארץ אשר־יהוה אלהיכם נתן לכם וירשתם אתה וישבתם־בה"
    },
    {
      "number": 32,
      "hebrew": "ושמרתם לעשות את כל־החקים ואת־המשפטים אשר אנכי נתן לפניכם היום"
    }
  ]
}