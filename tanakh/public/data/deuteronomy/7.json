{
  "book": "Deuteronomy",
  "bookHebrew": "דברים",
  "chapter": 7,
  "verses": [
    {
      "number": 1,
      "hebrew": "כי יביאך יהוה אלהיך אל־הארץ אשר־אתה בא־שמה לרשתה ונשל גוים־רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך"
    },
    {
      "number": 2,
      "hebrew": "ונתנם יהוה אלהיך לפניך והכיתם החרם תחרים אתם לא־תכרת להם ברית ולא תחנם"
    },
    {
      "number": 3,
      "hebrew": "ולא תתחתן בם בתך לא־תתן לבנו ובתו לא־תקח לבנך"
    },
    {
      "number": 4,
      "hebrew": "כי־יסיר את־בנך מאחרי ועבדו אלהים אחרים וחרה אף־יהוה בכם והשמידך מהר"
    },
    {
      "number": 5,
      "hebrew": "כי־אם־כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש"
    },
    {
      "number": 6,
      "hebrew": "כי עם קדוש אתה ליהוה אלהיך בך בחר יהוה אלהיך להיות לו לעם סגלה מכל העמים אשר על־פני האדמה"
    },
    {
      "number": 7,
      "hebrew": "לא מרבכם מכל־העמים חשק יהוה בכם ויבחר בכם כי־אתם המעט מכל־העמים"
    },
    {
      "number": 8,
      "hebrew": "כי מאהבת יהוה אתכם ומשמרו את־השבעה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך־מצרים"
    },
    {
      "number": 9,
      "hebrew": "וידעת כי־יהוה אלהיך הוא האלהים האל הנאמן שמר הברית והחסד לאהביו ולשמרי מצותו [מצותיו] לאלף דור"
    },
    {
      "number": 10,
      "hebrew": "ומשלם לשנאיו אל־פניו להאבידו לא יאחר לשנאו אל־פניו ישלם־לו"
    },
    {
      "number": 11,
      "hebrew": "ושמרת את־המצוה ואת־החקים ואת־המשפטים אשר אנכי מצוך היום לעשותם",
      "parsha": "פ"
    },
    {
      "number": 12,
      "hebrew": "והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את־הברית ואת־החסד אשר נשבע לאבתיך"
    },
    {
      "number": 13,
      "hebrew": "ואהבך וברכך והרבך וברך פרי־בטנך ופרי־אדמתך דגנך ותירשך ויצהרך שגר־אלפיך ועשתרת צאנך על האדמה אשר־נשבע לאבתיך לתת לך"
    },
    {
      "number": 14,
      "hebrew": "ברוך תהיה מכל־העמים לא־יהיה בך עקר ועקרה ובבהמתך"
    },
    {
      "number": 15,
      "hebrew": "והסיר יהוה ממך כל־חלי וכל־מדוי מצרים הרעים אשר ידעת לא ישימם בך ונתנם בכל־שנאיך"
    },
    {
      "number": 16,
      "hebrew": "ואכלת את־כל־העמים אשר יהוה אלהיך נתן לך לא־תחס עינך עליהם ולא תעבד את־אלהיהם כי־מוקש הוא לך",
      "parsha": "ס"
    },
    {
      "number": 17,
      "hebrew": "כי תאמר בלבבך רבים הגוים האלה ממני איכה אוכל להורישם"
    },
    {
      "number": 18,
      "hebrew": "לא תירא מהם זכר תזכר את אשר־עשה יהוה אלהיך לפרעה ולכל־מצרים"
    },
    {
      "number": 19,
      "hebrew": "המסת הגדלת אשר־ראו עיניך והאתת והמפתים והיד החזקה והזרע הנטויה אשר הוצאך יהוה אלהיך כן־יעשה יהוה אלהיך לכל־העמים אשר־אתה ירא מפניהם"
    },
    {
      "number": 20,
      "hebrew": "וגם את־הצרעה ישלח יהוה אלהיך בם עד־אבד הנשארים והנסתרים מפניך"
    },
    {
      "number": 21,
      "hebrew": "לא תערץ מפניהם כי־יהוה אלהיך בקרבך אל גדול ונורא"
    },
    {
      "number": 22,
      "hebrew": "ונשל יהוה אלהיך את־הגוים האל מפניך מעט מעט לא תוכל כלתם מהר פן־תרבה עליך חית השדה"
    },
    {
      "number": 23,
      "hebrew": "ונתנם יהוה אלהיך לפניך והמם מהומה גדלה עד השמדם"
    },
    {
      "number": 24,
      "hebrew": "ונתן מלכיהם בידך והאבדת את־שמם מתחת השמים לא־יתיצב איש בפניך עד השמדך אתם"
    },
    {
      "number": 25,
      "hebrew": "פסילי אלהיהם תשרפון באש לא־תחמד כסף וזהב עליהם ולקחת לך פן תוקש בו כי תועבת יהוה אלהיך הוא"
    },
    {
      "number": 26,
      "hebrew": "ולא־תביא תועבה אל־ביתך והיית חרם כמהו שקץ תשקצנו ותעב תתעבנו כי־חרם הוא",
      "parsha": "פ"
    }
  ]
}