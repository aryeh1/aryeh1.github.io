{
  "book": "Deuteronomy",
  "bookHebrew": "דברים",
  "chapter": 22,
  "verses": [
    {
      "number": 1,
      "hebrew": "לא־תראה את־שור אחיך או את־שיו נדחים והתעלמת מהם השב תשיבם לאחיך"
    },
    {
      "number": 2,
      "hebrew": "ואם־לא קרוב אחיך אליך ולא ידעתו ואספתו אל־תוך ביתך והיה עמך עד דרש אחיך אתו והשבתו לו"
    },
    {
      "number": 3,
      "hebrew": "וכן תעשה לחמרו וכן תעשה לשמלתו וכן תעשה לכל־אבדת אחיך אשר־תאבד ממנו ומצאתה לא תוכל להתעלם"
    },
    {
      "number": 4,
      "hebrew": "לא־תראה את־חמור אחיך או שורו נפלים בדרך והתעלמת מהם הקם תקים עמו"
    },
    {
      "number": 5,
      "hebrew": "לא־יהיה כלי־גבר על־אשה ולא־ילבש גבר שמלת אשה כי תועבת יהוה אלהיך כל־עשה אלה"
    },
    {
      "number": 6,
      "hebrew": "כי יקרא קן־צפור לפניך בדרך בכל־עץ או על־הארץ אפרחים או ביצים והאם רבצת על־האפרחים או על־הביצים לא־תקח האם על־הבנים"
    },
    {
      "number": 7,
      "hebrew": "שלח תשלח את־האם ואת־הבנים תקח־לך למען ייטב לך והארכת ימים"
    },
    {
      "number": 8,
      "hebrew": "כי תבנה בית חדש ועשית מעקה לגגך ולא־תשים דמים בביתך כי־יפל הנפל ממנו"
    },
    {
      "number": 9,
      "hebrew": "לא־תזרע כרמך כלאים פן־תקדש המלאה הזרע אשר תזרע ותבואת הכרם"
    },
    {
      "number": 10,
      "hebrew": "לא־תחרש בשור־ובחמר יחדו"
    },
    {
      "number": 11,
      "hebrew": "לא תלבש שעטנז צמר ופשתים יחדו"
    },
    {
      "number": 12,
      "hebrew": "גדלים תעשה־לך על־ארבע כנפות כסותך אשר תכסה־בה"
    },
    {
      "number": 13,
      "hebrew": "כי־יקח איש אשה ובא אליה ושנאה"
    },
    {
      "number": 14,
      "hebrew": "ושם לה עלילת דברים והוציא עליה שם רע ואמר את־האשה הזאת לקחתי ואקרב אליה ולא־מצאתי לה בתולים"
    },
    {
      "number": 15,
      "hebrew": "ולקח אבי הנער [הנערה] ואמה והוציאו את־בתולי הנער [הנערה] אל־זקני העיר השערה"
    },
    {
      "number": 16,
      "hebrew": "ואמר אבי הנער [הנערה] אל־הזקנים את־בתי נתתי לאיש הזה לאשה וישנאה"
    },
    {
      "number": 17,
      "hebrew": "והנה־הוא שם עלילת דברים לאמר לא־מצאתי לבתך בתולים ואלה בתולי בתי ופרשו השמלה לפני זקני העיר"
    },
    {
      "number": 18,
      "hebrew": "ולקחו זקני העיר־ההוא את־האיש ויסרו אתו"
    },
    {
      "number": 19,
      "hebrew": "וענשו אתו מאה כסף ונתנו לאבי הנערה כי הוציא שם רע על בתולת ישראל ולו־תהיה לאשה לא־יוכל לשלחה כל־ימיו"
    },
    {
      "number": 20,
      "hebrew": "ואם־אמת היה הדבר הזה לא־נמצאו בתולים לנער [לנערה]"
    },
    {
      "number": 21,
      "hebrew": "והוציאו את־הנער [הנערה] אל־פתח בית־אביה וסקלוה אנשי עירה באבנים ומתה כי־עשתה נבלה בישראל לזנות בית אביה ובערת הרע מקרבך"
    },
    {
      "number": 22,
      "hebrew": "כי־ימצא איש שכב עם־אשה בעלת־בעל ומתו גם־שניהם האיש השכב עם־האשה והאשה ובערת הרע מישראל"
    },
    {
      "number": 23,
      "hebrew": "כי יהיה נער [נערה] בתולה מארשה לאיש ומצאה איש בעיר ושכב עמה"
    },
    {
      "number": 24,
      "hebrew": "והוצאתם את־שניהם אל־שער העיר ההוא וסקלתם אתם באבנים ומתו את־הנער [הנערה] על־דבר אשר לא־צעקה בעיר ואת־האיש על־דבר אשר־ענה את־אשת רעהו ובערת הרע מקרבך"
    },
    {
      "number": 25,
      "hebrew": "ואם־בשדה ימצא האיש את־הנער [הנערה] המארשה והחזיק־בה האיש ושכב עמה ומת האיש אשר־שכב עמה לבדו"
    },
    {
      "number": 26,
      "hebrew": "ולנער [ולנערה] לא־תעשה דבר אין לנער [לנערה] חטא מות כי כאשר יקום איש על־רעהו ורצחו נפש כן הדבר הזה"
    },
    {
      "number": 27,
      "hebrew": "כי בשדה מצאה צעקה הנער [הנערה] המארשה ואין מושיע לה"
    },
    {
      "number": 28,
      "hebrew": "כי־ימצא איש נער [נערה] בתולה אשר לא־ארשה ותפשה ושכב עמה ונמצאו"
    },
    {
      "number": 29,
      "hebrew": "ונתן האיש השכב עמה לאבי הנער [הנערה] חמשים כסף ולו־תהיה לאשה תחת אשר ענה לא־יוכל שלחה כל־ימיו"
    }
  ]
}