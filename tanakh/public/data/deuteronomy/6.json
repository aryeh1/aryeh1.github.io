{
  "book": "Deuteronomy",
  "bookHebrew": "דברים",
  "chapter": 6,
  "verses": [
    {
      "number": 1,
      "hebrew": "וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה"
    },
    {
      "number": 2,
      "hebrew": "למען תירא את־יהוה אלהיך לשמר את־כל־חקתיו ומצותיו אשר אנכי מצוך אתה ובנך ובן־בנך כל ימי חייך ולמען יארכן ימיך"
    },
    {
      "number": 3,
      "hebrew": "ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך ארץ זבת חלב ודבש",
      "parsha": "פ"
    },
    {
      "number": 4,
      "hebrew": "שמע ישראל יהוה אלהינו יהוה אחד"
    },
    {
      "number": 5,
      "hebrew": "ואהבת את יהוה אלהיך בכל־לבבך ובכל־נפשך ובכל־מאדך"
    },
    {
      "number": 6,
      "hebrew": "והיו הדברים האלה אשר אנכי מצוך היום על־לבבך"
    },
    {
      "number": 7,
      "hebrew": "ושננתם לבניך ודברת בם בשבתך בביתך ובלכתך בדרך ובשכבך ובקומך"
    },
    {
      "number": 8,
      "hebrew": "וקשרתם לאות על־ידך והיו לטטפת בין עיניך"
    },
    {
      "number": 9,
      "hebrew": "וכתבתם על־מזוזת ביתך ובשעריך",
      "parsha": "ס"
    },
    {
      "number": 10,
      "hebrew": "והיה כי יביאך יהוה אלהיך אל־הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא־בנית"
    },
    {
      "number": 11,
      "hebrew": "ובתים מלאים כל־טוב אשר לא־מלאת וברת חצובים אשר לא־חצבת כרמים וזיתים אשר לא־נטעת ואכלת ושבעת"
    },
    {
      "number": 12,
      "hebrew": "השמר לך פן־תשכח את־יהוה אשר הוציאך מארץ מצרים מבית עבדים"
    },
    {
      "number": 13,
      "hebrew": "את־יהוה אלהיך תירא ואתו תעבד ובשמו תשבע"
    },
    {
      "number": 14,
      "hebrew": "לא תלכון אחרי אלהים אחרים מאלהי העמים אשר סביבותיכם"
    },
    {
      "number": 15,
      "hebrew": "כי אל קנא יהוה אלהיך בקרבך פן־יחרה אף־יהוה אלהיך בך והשמידך מעל פני האדמה",
      "parsha": "ס"
    },
    {
      "number": 16,
      "hebrew": "לא תנסו את־יהוה אלהיכם כאשר נסיתם במסה"
    },
    {
      "number": 17,
      "hebrew": "שמור תשמרון את־מצות יהוה אלהיכם ועדתיו וחקיו אשר צוך"
    },
    {
      "number": 18,
      "hebrew": "ועשית הישר והטוב בעיני יהוה למען ייטב לך ובאת וירשת את־הארץ הטבה אשר־נשבע יהוה לאבתיך"
    },
    {
      "number": 19,
      "hebrew": "להדף את־כל־איביך מפניך כאשר דבר יהוה",
      "parsha": "ס"
    },
    {
      "number": 20,
      "hebrew": "כי־ישאלך בנך מחר לאמר מה העדת והחקים והמשפטים אשר צוה יהוה אלהינו אתכם"
    },
    {
      "number": 21,
      "hebrew": "ואמרת לבנך עבדים היינו לפרעה במצרים ויוציאנו יהוה ממצרים ביד חזקה"
    },
    {
      "number": 22,
      "hebrew": "ויתן יהוה אותת ומפתים גדלים ורעים במצרים בפרעה ובכל־ביתו לעינינו"
    },
    {
      "number": 23,
      "hebrew": "ואותנו הוציא משם למען הביא אתנו לתת לנו את־הארץ אשר נשבע לאבתינו"
    },
    {
      "number": 24,
      "hebrew": "ויצונו יהוה לעשות את־כל־החקים האלה ליראה את־יהוה אלהינו לטוב לנו כל־הימים לחיתנו כהיום הזה"
    },
    {
      "number": 25,
      "hebrew": "וצדקה תהיה־לנו כי־נשמר לעשות את־כל־המצוה הזאת לפני יהוה אלהינו כאשר צונו",
      "parsha": "ס"
    }
  ]
}