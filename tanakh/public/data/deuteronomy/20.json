{
  "book": "Deuteronomy",
  "bookHebrew": "דברים",
  "chapter": 20,
  "verses": [
    {
      "number": 1,
      "hebrew": "כי־תצא למלחמה על־איביך וראית סוס ורכב עם רב ממך לא תירא מהם כי־יהוה אלהיך עמך המעלך מארץ מצרים"
    },
    {
      "number": 2,
      "hebrew": "והיה כקרבכם אל־המלחמה ונגש הכהן ודבר אל־העם"
    },
    {
      "number": 3,
      "hebrew": "ואמר אלהם שמע ישראל אתם קרבים היום למלחמה על־איביכם אל־ירך לבבכם אל־תיראו ואל־תחפזו ואל־תערצו מפניהם"
    },
    {
      "number": 4,
      "hebrew": "כי יהוה אלהיכם ההלך עמכם להלחם לכם עם־איביכם להושיע אתכם"
    },
    {
      "number": 5,
      "hebrew": "ודברו השטרים אל־העם לאמר מי־האיש אשר בנה בית־חדש ולא חנכו ילך וישב לביתו פן־ימות במלחמה ואיש אחר יחנכנו"
    },
    {
      "number": 6,
      "hebrew": "ומי־האיש אשר־נטע כרם ולא חללו ילך וישב לביתו פן־ימות במלחמה ואיש אחר יחללנו"
    },
    {
      "number": 7,
      "hebrew": "ומי־האיש אשר־ארש אשה ולא לקחה ילך וישב לביתו פן־ימות במלחמה ואיש אחר יקחנה"
    },
    {
      "number": 8,
      "hebrew": "ויספו השטרים לדבר אל־העם ואמרו מי־האיש הירא ורך הלבב ילך וישב לביתו ולא ימס את־לבב אחיו כלבבו"
    },
    {
      "number": 9,
      "hebrew": "והיה ככלת השטרים לדבר אל־העם ופקדו שרי צבאות בראש העם",
      "parsha": "ס"
    },
    {
      "number": 10,
      "hebrew": "כי־תקרב אל־עיר להלחם עליה וקראת אליה לשלום"
    },
    {
      "number": 11,
      "hebrew": "והיה אם־שלום תענך ופתחה לך והיה כל־העם הנמצא־בה יהיו לך למס ועבדוך"
    },
    {
      "number": 12,
      "hebrew": "ואם־לא תשלים עמך ועשתה עמך מלחמה וצרת עליה"
    },
    {
      "number": 13,
      "hebrew": "ונתנה יהוה אלהיך בידך והכית את־כל־זכורה לפי־חרב"
    },
    {
      "number": 14,
      "hebrew": "רק הנשים והטף והבהמה וכל אשר יהיה בעיר כל־שללה תבז לך ואכלת את־שלל איביך אשר נתן יהוה אלהיך לך"
    },
    {
      "number": 15,
      "hebrew": "כן תעשה לכל־הערים הרחקת ממך מאד אשר לא־מערי הגוים־האלה הנה"
    },
    {
      "number": 16,
      "hebrew": "רק מערי העמים האלה אשר יהוה אלהיך נתן לך נחלה לא תחיה כל־נשמה"
    },
    {
      "number": 17,
      "hebrew": "כי־החרם תחרימם החתי והאמרי הכנעני והפרזי החוי והיבוסי כאשר צוך יהוה אלהיך"
    },
    {
      "number": 18,
      "hebrew": "למען אשר לא־ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם",
      "parsha": "ס"
    },
    {
      "number": 19,
      "hebrew": "כי־תצור אל־עיר ימים רבים להלחם עליה לתפשה לא־תשחית את־עצה לנדח עליו גרזן כי ממנו תאכל ואתו לא תכרת כי האדם עץ השדה לבא מפניך במצור"
    },
    {
      "number": 20,
      "hebrew": "רק עץ אשר־תדע כי־לא־עץ מאכל הוא אתו תשחית וכרת ובנית מצור על־העיר אשר־הוא עשה עמך מלחמה עד רדתה",
      "parsha": "פ"
    }
  ]
}