{
  "book": "Deuteronomy",
  "bookHebrew": "דברים",
  "chapter": 5,
  "verses": [
    {
      "number": 1,
      "hebrew": "ויקרא משה אל־כל־ישראל ויאמר אלהם שמע ישראל את־החקים ואת־המשפטים אשר אנכי דבר באזניכם היום ולמדתם אתם ושמרתם לעשתם"
    },
    {
      "number": 2,
      "hebrew": "יהוה אלהינו כרת עמנו ברית בחרב"
    },
    {
      "number": 3,
      "hebrew": "לא את־אבתינו כרת יהוה את־הברית הזאת כי אתנו אנחנו אלה פה היום כלנו חיים"
    },
    {
      "number": 4,
      "hebrew": "פנים בפנים דבר יהוה עמכם בהר מתוך האש"
    },
    {
      "number": 5,
      "hebrew": "אנכי עמד בין־יהוה וביניכם בעת ההוא להגיד לכם את־דבר יהוה כי יראתם מפני האש ולא־עליתם בהר לאמר",
      "parsha": "ס"
    },
    {
      "number": 6,
      "hebrew": "אנכי יהוה אלהיך אשר הוצאתיך מארץ מצרים מבית עבדים"
    },
    {
      "number": 7,
      "hebrew": "לא יהיה־לך אלהים אחרים על־פני"
    },
    {
      "number": 8,
      "hebrew": "לא־תעשה־לך פסל כל־תמונה אשר בשמים ממעל ואשר בארץ מתחת ואשר במים מתחת לארץ"
    },
    {
      "number": 9,
      "hebrew": "לא־תשתחוה להם ולא תעבדם כי אנכי יהוה אלהיך אל קנא פקד עון אבות על־בנים ועל־שלשים ועל־רבעים לשנאי"
    },
    {
      "number": 10,
      "hebrew": "ועשה חסד לאלפים לאהבי ולשמרי מצותו [מצותי]",
      "parsha": "ס"
    },
    {
      "number": 11,
      "hebrew": "לא תשא את־שם־יהוה אלהיך לשוא כי לא ינקה יהוה את אשר־ישא את־שמו לשוא",
      "parsha": "ס"
    },
    {
      "number": 12,
      "hebrew": "שמור את־יום השבת לקדשו כאשר צוך יהוה אלהיך"
    },
    {
      "number": 13,
      "hebrew": "ששת ימים תעבד ועשית כל־מלאכתך"
    },
    {
      "number": 14,
      "hebrew": "ויום השביעי שבת ליהוה אלהיך לא תעשה כל־מלאכה אתה ובנך־ובתך ועבדך־ואמתך ושורך וחמרך וכל־בהמתך וגרך אשר בשעריך למען ינוח עבדך ואמתך כמוך"
    },
    {
      "number": 15,
      "hebrew": "וזכרת כי־עבד היית בארץ מצרים ויצאך יהוה אלהיך משם ביד חזקה ובזרע נטויה על־כן צוך יהוה אלהיך לעשות את־יום השבת",
      "parsha": "ס"
    },
    {
      "number": 16,
      "hebrew": "כבד את־אביך ואת־אמך כאשר צוך יהוה אלהיך למען יאריכן ימיך ולמען ייטב לך על האדמה אשר־יהוה אלהיך נתן לך",
      "parsha": "ס"
    },
    {
      "number": 17,
      "hebrew": "לא תרצח ולא תנאף ולא תגנב ולא־תענה ברעך עד שוא",
      "parsha": "ס"
    },
    {
      "number": 18,
      "hebrew": "ולא תחמד אשת רעך ולא תתאוה בית רעך שדהו ועבדו ואמתו שורו וחמרו וכל אשר לרעך",
      "parsha": "ס"
    },
    {
      "number": 19,
      "hebrew": "את־הדברים האלה דבר יהוה אל־כל־קהלכם בהר מתוך האש הענן והערפל קול גדול ולא יסף ויכתבם על־שני לחת אבנים ויתנם אלי"
    },
    {
      "number": 20,
      "hebrew": "ויהי כשמעכם את־הקול מתוך החשך וההר בער באש ותקרבון אלי כל־ראשי שבטיכם וזקניכם"
    },
    {
      "number": 21,
      "hebrew": "ותאמרו הן הראנו יהוה אלהינו את־כבדו ואת־גדלו ואת־קלו שמענו מתוך האש היום הזה ראינו כי־ידבר אלהים את־האדם וחי"
    },
    {
      "number": 22,
      "hebrew": "ועתה למה נמות כי תאכלנו האש הגדלה הזאת אם־יספים אנחנו לשמע את־קול יהוה אלהינו עוד ומתנו"
    },
    {
      "number": 23,
      "hebrew": "כי מי כל־בשר אשר שמע קול אלהים חיים מדבר מתוך־האש כמנו ויחי"
    },
    {
      "number": 24,
      "hebrew": "קרב אתה ושמע את כל־אשר יאמר יהוה אלהינו ואת תדבר אלינו את כל־אשר ידבר יהוה אלהינו אליך ושמענו ועשינו"
    },
    {
      "number": 25,
      "hebrew": "וישמע יהוה את־קול דבריכם בדברכם אלי ויאמר יהוה אלי שמעתי את־קול דברי העם הזה אשר דברו אליך היטיבו כל־אשר דברו"
    },
    {
      "number": 26,
      "hebrew": "מי־יתן והיה לבבם זה להם ליראה אתי ולשמר את־כל־מצותי כל־הימים למען ייטב להם ולבניהם לעלם"
    },
    {
      "number": 27,
      "hebrew": "לך אמר להם שובו לכם לאהליכם"
    },
    {
      "number": 28,
      "hebrew": "ואתה פה עמד עמדי ואדברה אליך את כל־המצוה והחקים והמשפטים אשר תלמדם ועשו בארץ אשר אנכי נתן להם לרשתה"
    },
    {
      "number": 29,
      "hebrew": "ושמרתם לעשות כאשר צוה יהוה אלהיכם אתכם לא תסרו ימין ושמאל"
    },
    {
      "number": 30,
      "hebrew": "בכל־הדרך אשר צוה יהוה אלהיכם אתכם תלכו למען תחיון וטוב לכם והארכתם ימים בארץ אשר תירשון"
    }
  ]
}