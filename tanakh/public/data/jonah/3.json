{
  "book": "Jonah",
  "bookHebrew": "יונה",
  "chapter": 3,
  "verses": [
    {
      "number": 1,
      "hebrew": "ויהי דבר־יהוה אל־יונה שנית לאמר"
    },
    {
      "number": 2,
      "hebrew": "קום לך אל־נינוה העיר הגדולה וקרא אליה את־הקריאה אשר אנכי דבר אליך"
    },
    {
      "number": 3,
      "hebrew": "ויקם יונה וילך אל־נינוה כדבר יהוה ונינוה היתה עיר־גדולה לאלהים מהלך שלשת ימים"
    },
    {
      "number": 4,
      "hebrew": "ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת"
    },
    {
      "number": 5,
      "hebrew": "ויאמינו אנשי נינוה באלהים ויקראו־צום וילבשו שקים מגדולם ועד־קטנם"
    },
    {
      "number": 6,
      "hebrew": "ויגע הדבר אל־מלך נינוה ויקם מכסאו ויעבר אדרתו מעליו ויכס שק וישב על־האפר"
    },
    {
      "number": 7,
      "hebrew": "ויזעק ויאמר בנינוה מטעם המלך וגדליו לאמר האדם והבהמה הבקר והצאן אל־יטעמו מאומה אל־ירעו ומים אל־ישתו"
    },
    {
      "number": 8,
      "hebrew": "ויתכסו שקים האדם והבהמה ויקראו אל־אלהים בחזקה וישבו איש מדרכו הרעה ומן־החמס אשר בכפיהם"
    },
    {
      "number": 9,
      "hebrew": "מי־יודע ישוב ונחם האלהים ושב מחרון אפו ולא נאבד"
    },
    {
      "number": 10,
      "hebrew": "וירא האלהים את־מעשיהם כי־שבו מדרכם הרעה וינחם האלהים על־הרעה אשר־דבר לעשות־להם ולא עשה"
    }
  ]
}