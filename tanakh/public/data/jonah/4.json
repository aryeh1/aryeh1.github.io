{
  "book": "Jonah",
  "bookHebrew": "יונה",
  "chapter": 4,
  "verses": [
    {
      "number": 1,
      "hebrew": "וירע אל־יונה רעה גדולה ויחר לו"
    },
    {
      "number": 2,
      "hebrew": "ויתפלל אל־יהוה ויאמר אנה יהוה הלוא־זה דברי עד־היותי על־אדמתי על־כן קדמתי לברח תרשישה כי ידעתי כי אתה אל־חנון ורחום ארך אפים ורב־חסד ונחם על־הרעה"
    },
    {
      "number": 3,
      "hebrew": "ועתה יהוה קח־נא את־נפשי ממני כי טוב מותי מחיי"
    },
    {
      "number": 4,
      "hebrew": "ויאמר יהוה ההיטב חרה לך"
    },
    {
      "number": 5,
      "hebrew": "ויצא יונה מן־העיר וישב מקדם לעיר ויעש לו שם סכה וישב תחתיה בצל עד אשר יראה מה־יהיה בעיר"
    },
    {
      "number": 6,
      "hebrew": "וימן יהוה־אלהים קיקיון ויעל מעל ליונה להיות צל על־ראשו להציל לו מרעתו וישמח יונה על־הקיקיון שמחה גדולה"
    },
    {
      "number": 7,
      "hebrew": "וימן האלהים תולעת בעלות השחר למחרת ותך את־הקיקיון וייבש"
    },
    {
      "number": 8,
      "hebrew": "ויהי כזרח השמש וימן אלהים רוח קדים חרישית ותך השמש על־ראש יונה ויתעלף וישאל את־נפשו למות ויאמר טוב מותי מחיי"
    },
    {
      "number": 9,
      "hebrew": "ויאמר אלהים אל־יונה ההיטב חרה־לך על־הקיקיון ויאמר היטב חרה־לי עד־מות"
    },
    {
      "number": 10,
      "hebrew": "ויאמר יהוה אתה חסת על־הקיקיון אשר לא־עמלת בו ולא גדלתו שבן־לילה היה ובן־לילה אבד"
    },
    {
      "number": 11,
      "hebrew": "ואני לא אחוס על־נינוה העיר הגדולה אשר יש־בה הרבה משתים־עשרה רבו אדם אשר לא־ידע בין־ימינו לשמאלו ובהמה רבה"
    }
  ]
}