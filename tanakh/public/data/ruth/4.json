{
  "book": "Ruth",
  "bookHebrew": "רות",
  "chapter": 4,
  "verses": [
    {
      "number": 1,
      "hebrew": "ובעז עלה השער וישב שם והנה הגאל עבר אשר דבר־בעז ויאמר סורה שבה־פה פלני אלמני ויסר וישב"
    },
    {
      "number": 2,
      "hebrew": "ויקח עשרה אנשים מזקני העיר ויאמר שבו־פה וישבו"
    },
    {
      "number": 3,
      "hebrew": "ויאמר לגאל חלקת השדה אשר לאחינו לאלימלך מכרה נעמי השבה משדה מואב"
    },
    {
      "number": 4,
      "hebrew": "ואני אמרתי אגלה אזנך לאמר קנה נגד הישבים ונגד זקני עמי אם־תגאל גאל ואם־לא יגאל הגידה לי ואדע [ואדעה] כי אין זולתך לגאול ואנכי אחריך ויאמר אנכי אגאל"
    },
    {
      "number": 5,
      "hebrew": "ויאמר בעז ביום־קנותך השדה מיד נעמי ומאת רות המואביה אשת־המת קניתי [קניתה] להקים שם־המת על־נחלתו"
    },
    {
      "number": 6,
      "hebrew": "ויאמר הגאל לא אוכל לגאול־[לגאל־] לי פן־אשחית את־נחלתי גאל־לך אתה את־גאלתי כי לא־אוכל לגאל"
    },
    {
      "number": 7,
      "hebrew": "וזאת לפנים בישראל על־הגאולה ועל־התמורה לקים כל־דבר שלף איש נעלו ונתן לרעהו וזאת התעודה בישראל"
    },
    {
      "number": 8,
      "hebrew": "ויאמר הגאל לבעז קנה־לך וישלף נעלו"
    },
    {
      "number": 9,
      "hebrew": "ויאמר בעז לזקנים וכל־העם עדים אתם היום כי קניתי את־כל־אשר לאלימלך ואת כל־אשר לכליון ומחלון מיד נעמי"
    },
    {
      "number": 10,
      "hebrew": "וגם את־רות המאביה אשת מחלון קניתי לי לאשה להקים שם־המת על־נחלתו ולא־יכרת שם־המת מעם אחיו ומשער מקומו עדים אתם היום"
    },
    {
      "number": 11,
      "hebrew": "ויאמרו כל־העם אשר־בשער והזקנים עדים יתן יהוה את־האשה הבאה אל־ביתך כרחל וכלאה אשר בנו שתיהם את־בית ישראל ועשה־חיל באפרתה וקרא־שם בבית לחם"
    },
    {
      "number": 12,
      "hebrew": "ויהי ביתך כבית פרץ אשר־ילדה תמר ליהודה מן־הזרע אשר יתן יהוה לך מן־הנערה הזאת"
    },
    {
      "number": 13,
      "hebrew": "ויקח בעז את־רות ותהי־לו לאשה ויבא אליה ויתן יהוה לה הריון ותלד בן"
    },
    {
      "number": 14,
      "hebrew": "ותאמרנה הנשים אל־נעמי ברוך יהוה אשר לא השבית לך גאל היום ויקרא שמו בישראל"
    },
    {
      "number": 15,
      "hebrew": "והיה לך למשיב נפש ולכלכל את־שיבתך כי כלתך א‍שר־אהבתך ילדתו אשר־היא טובה לך משבעה בנים"
    },
    {
      "number": 16,
      "hebrew": "ותקח נעמי את־הילד ותשתהו בחיקה ותהי־לו לאמנת"
    },
    {
      "number": 17,
      "hebrew": "ותקראנה לו השכנות שם לאמר ילד־בן לנעמי ותקראנה שמו עובד הוא אבי־ישי אבי דוד",
      "parsha": "פ"
    },
    {
      "number": 18,
      "hebrew": "ואלה תולדות פרץ פרץ הוליד את־חצרון"
    },
    {
      "number": 19,
      "hebrew": "וחצרון הוליד את־רם ורם הוליד את־עמינדב"
    },
    {
      "number": 20,
      "hebrew": "ועמינדב הוליד את־נחשון ונחשון הוליד את־שלמה"
    },
    {
      "number": 21,
      "hebrew": "ושלמון הוליד את־בעז ובעז הוליד את־עובד"
    },
    {
      "number": 22,
      "hebrew": "ועבד הוליד את־ישי וישי הוליד את־דוד"
    }
  ]
}