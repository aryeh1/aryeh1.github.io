{
  "book": "Ruth",
  "bookHebrew": "רות",
  "chapter": 3,
  "verses": [
    {
      "number": 1,
      "hebrew": "ותאמר לה נעמי חמותה בתי הלא אבקש־לך מנוח אשר ייטב־לך"
    },
    {
      "number": 2,
      "hebrew": "ועתה הלא בעז מדעתנו אשר היית את־נערותיו הנה־הוא זרה את־גרן השערים הלילה"
    },
    {
      "number": 3,
      "hebrew": "ורחצת וסכת ושמת שמלתך [שמלתיך] עליך וירדתי [וירדת] הגרן אל־תודעי לאיש עד כלתו לאכל ולשתות"
    },
    {
      "number": 4,
      "hebrew": "ויהי בשכבו וידעת את־המקום אשר ישכב־שם ובאת וגלית מרגלתיו ושכבתי [ושכבת] והוא יגיד לך את אשר תעשין"
    },
    {
      "number": 5,
      "hebrew": "ותאמר אליה כל אשר־תאמרי [אלי] אעשה"
    },
    {
      "number": 6,
      "hebrew": "ותרד הגרן ותעש ככל אשר־צותה חמותה"
    },
    {
      "number": 7,
      "hebrew": "ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב"
    },
    {
      "number": 8,
      "hebrew": "ויהי בחצי הלילה ויחרד האיש וילפת והנה אשה שכבת מרגלתיו"
    },
    {
      "number": 9,
      "hebrew": "ויאמר מי־את ותאמר אנכי רות אמתך ופרשת כנפך על־אמתך כי גאל אתה"
    },
    {
      "number": 10,
      "hebrew": "ויאמר ברוכה את ליהוה בתי היטבת חסדך האחרון מן־הראשון לבלתי־לכת אחרי הבחורים אם־דל ואם־עשיר"
    },
    {
      "number": 11,
      "hebrew": "ועתה בתי אל־תיראי כל אשר־תאמרי אעשה־לך כי יודע כל־שער עמי כי אשת חיל את"
    },
    {
      "number": 12,
      "hebrew": "ועתה כי אמנם כי אם גאל אנכי וגם יש גאל קרוב ממני"
    },
    {
      "number": 13,
      "hebrew": "ליני הלילה והיה בבקר אם־יגאלך טוב יגאל ואם־לא יחפץ לגאלך וגאלתיך אנכי חי־יהוה שכבי עד־הבקר"
    },
    {
      "number": 14,
      "hebrew": "ותשכב מרגלתו [מרגלותיו] עד־הבקר ותקם בטרום [בטרם] יכיר איש את־רעהו ויאמר אל־יודע כי־באה האשה הגרן"
    },
    {
      "number": 15,
      "hebrew": "ויאמר הבי המטפחת אשר־עליך ואחזי־בה ותאחז בה וימד שש־שערים וישת עליה ויבא העיר"
    },
    {
      "number": 16,
      "hebrew": "ותבוא אל־חמותה ותאמר מי־את בתי ותגד־לה את כל־אשר עשה־לה האיש"
    },
    {
      "number": 17,
      "hebrew": "ותאמר שש־השערים האלה נתן לי כי אמר [אלי] אל־תבואי ריקם אל־חמותך"
    },
    {
      "number": 18,
      "hebrew": "ותאמר שבי בתי עד אשר תדעין איך יפל דבר כי לא ישקט האיש כי־אם־כלה הדבר היום"
    }
  ]
}