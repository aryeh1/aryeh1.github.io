{
  "book": "Ruth",
  "bookHebrew": "רות",
  "chapter": 1,
  "verses": [
    {
      "number": 1,
      "hebrew": "ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו"
    },
    {
      "number": 2,
      "hebrew": "ושם האיש א‍לימלך ושם אשתו נעמי ושם שני־בניו מחלון וכליון אפרתים מבית לחם יהודה ויבאו שדי־מואב ויהיו־שם"
    },
    {
      "number": 3,
      "hebrew": "וימת אלימלך איש נעמי ותשאר היא ושני בניה"
    },
    {
      "number": 4,
      "hebrew": "וישאו להם נשים מאביות שם האחת ערפה ושם השנית רות וישבו שם כעשר שנים"
    },
    {
      "number": 5,
      "hebrew": "וימותו גם־שניהם מחלון וכליון ותשאר האשה משני ילדיה ומאישה"
    },
    {
      "number": 6,
      "hebrew": "ותקם היא וכלתיה ותשב משדי מואב כי שמעה בשדה מואב כי־פקד יהוה את־עמו לתת להם לחם"
    },
    {
      "number": 7,
      "hebrew": "ותצא מן־המקום אשר היתה־שמה ושתי כלתיה עמה ותלכנה בדרך לשוב אל־ארץ יהודה"
    },
    {
      "number": 8,
      "hebrew": "ותאמר נעמי לשתי כלתיה לכנה שבנה אשה לבית אמה יעשה [יעש] יהוה עמכם חסד כאשר עשיתם עם־המתים ועמדי"
    },
    {
      "number": 9,
      "hebrew": "יתן יהוה לכם ומצאן מנוחה אשה בית אישה ותשק להן ותשאנה קולן ותבכינה"
    },
    {
      "number": 10,
      "hebrew": "ותאמרנה־לה כי־אתך נשוב לעמך"
    },
    {
      "number": 11,
      "hebrew": "ותאמר נעמי שבנה בנתי למה תלכנה עמי העוד־לי בנים במעי והיו לכם לאנשים"
    },
    {
      "number": 12,
      "hebrew": "שבנה בנתי לכן כי זקנתי מהיות לאיש כי אמרתי יש־לי תקוה גם הייתי הלילה לאיש וגם ילדתי בנים"
    },
    {
      "number": 13,
      "hebrew": "הלהן תשברנה עד אשר יגדלו הלהן תעגנה לבלתי היות לאיש אל בנתי כי־מר־לי מאד מכם כי־יצאה בי יד־יהוה"
    },
    {
      "number": 14,
      "hebrew": "ותשנה קולן ותבכינה עוד ותשק ערפה לחמותה ורות דבקה בה"
    },
    {
      "number": 15,
      "hebrew": "ותאמר הנה שבה יבמתך אל־עמה ואל־אלהיה שובי אחרי יבמתך"
    },
    {
      "number": 16,
      "hebrew": "ותאמר רות אל־תפגעי־בי לעזבך לשוב מאחריך כי אל־אשר תלכי אלך ובאשר תליני אלין עמך עמי ואלהיך אלהי"
    },
    {
      "number": 17,
      "hebrew": "באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך"
    },
    {
      "number": 18,
      "hebrew": "ותרא כי־מתאמצת היא ללכת אתה ותחדל לדבר אליה"
    },
    {
      "number": 19,
      "hebrew": "ותלכנה שתיהם עד־באנה בית לחם ויהי כבאנה בית לחם ותהם כל־העיר עליהן ותאמרנה הזאת נעמי"
    },
    {
      "number": 20,
      "hebrew": "ותאמר אליהן אל־תקראנה לי נעמי קראן לי מרא כי־המר שדי לי מאד"
    },
    {
      "number": 21,
      "hebrew": "אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי"
    },
    {
      "number": 22,
      "hebrew": "ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים"
    }
  ]
}