{
  "book": "Numbers",
  "bookHebrew": "במדבר",
  "chapter": 22,
  "verses": [
    {
      "number": 1,
      "hebrew": "ויסעו בני ישראל ויחנו בערבות מואב מעבר לירדן ירחו",
      "parsha": "ס"
    },
    {
      "number": 2,
      "hebrew": "וירא בלק בן־צפור את כל־אשר־עשה ישראל לאמרי"
    },
    {
      "number": 3,
      "hebrew": "ויגר מואב מפני העם מאד כי רב־הוא ויקץ מואב מפני בני ישראל"
    },
    {
      "number": 4,
      "hebrew": "ויאמר מואב אל־זקני מדין עתה ילחכו הקהל את־כל־סביבתינו כלחך השור את ירק השדה ובלק בן־צפור מלך למואב בעת ההוא"
    },
    {
      "number": 5,
      "hebrew": "וישלח מלאכים אל־בלעם בן־בעור פתורה אשר על־הנהר ארץ בני־עמו לקרא־לו לאמר הנה עם יצא ממצרים הנה כסה את־עין הארץ והוא ישב ממלי"
    },
    {
      "number": 6,
      "hebrew": "ועתה לכה־נא ארה־לי את־העם הזה כי־עצום הוא ממני אולי אוכל נכה־בו ואגרשנו מן־הארץ כי ידעתי את אשר־תברך מברך ואשר תאר יואר"
    },
    {
      "number": 7,
      "hebrew": "וילכו זקני מואב וזקני מדין וקסמים בידם ויבאו אל־בלעם וידברו אליו דברי בלק"
    },
    {
      "number": 8,
      "hebrew": "ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי־מואב עם־בלעם"
    },
    {
      "number": 9,
      "hebrew": "ויבא אלהים אל־בלעם ויאמר מי האנשים האלה עמך"
    },
    {
      "number": 10,
      "hebrew": "ויאמר בלעם אל־האלהים בלק בן־צפר מלך מואב שלח אלי"
    },
    {
      "number": 11,
      "hebrew": "הנה העם היצא ממצרים ויכס את־עין הארץ עתה לכה קבה־לי אתו אולי אוכל להלחם בו וגרשתיו"
    },
    {
      "number": 12,
      "hebrew": "ויאמר אלהים אל־בלעם לא תלך עמהם לא תאר את־העם כי ברוך הוא"
    },
    {
      "number": 13,
      "hebrew": "ויקם בלעם בבקר ויאמר אל־שרי בלק לכו אל־ארצכם כי מאן יהוה לתתי להלך עמכם"
    },
    {
      "number": 14,
      "hebrew": "ויקומו שרי מואב ויבאו אל־בלק ויאמרו מאן בלעם הלך עמנו"
    },
    {
      "number": 15,
      "hebrew": "ויסף עוד בלק שלח שרים רבים ונכבדים מאלה"
    },
    {
      "number": 16,
      "hebrew": "ויבאו אל־בלעם ויאמרו לו כה אמר בלק בן־צפור אל־נא תמנע מהלך אלי"
    },
    {
      "number": 17,
      "hebrew": "כי־כבד אכבדך מאד וכל אשר־תאמר אלי אעשה ולכה־נא קבה־לי את העם הזה"
    },
    {
      "number": 18,
      "hebrew": "ויען בלעם ויאמר אל־עבדי בלק אם־יתן־לי בלק מלא ביתו כסף וזהב לא אוכל לעבר את־פי יהוה אלהי לעשות קטנה או גדולה"
    },
    {
      "number": 19,
      "hebrew": "ועתה שבו נא בזה גם־אתם הלילה ואדעה מה־יסף יהוה דבר עמי"
    },
    {
      "number": 20,
      "hebrew": "ויבא אלהים אל־בלעם לילה ויאמר לו אם־לקרא לך באו האנשים קום לך אתם ואך את־הדבר אשר־אדבר אליך אתו תעשה"
    },
    {
      "number": 21,
      "hebrew": "ויקם בלעם בבקר ויחבש את־אתנו וילך עם־שרי מואב"
    },
    {
      "number": 22,
      "hebrew": "ויחר־אף אלהים כי־הולך הוא ויתיצב מלאך יהוה בדרך לשטן לו והוא רכב על־אתנו ושני נעריו עמו"
    },
    {
      "number": 23,
      "hebrew": "ותרא האתון את־מלאך יהוה נצב בדרך וחרבו שלופה בידו ותט האתון מן־הדרך ותלך בשדה ויך בלעם את־האתון להטתה הדרך"
    },
    {
      "number": 24,
      "hebrew": "ויעמד מלאך יהוה במשעול הכרמים גדר מזה וגדר מזה"
    },
    {
      "number": 25,
      "hebrew": "ותרא האתון את־מלאך יהוה ותלחץ אל־הקיר ותלחץ את־רגל בלעם אל־הקיר ויסף להכתה"
    },
    {
      "number": 26,
      "hebrew": "ויוסף מלאך־יהוה עבור ויעמד במקום צר אשר אין־דרך לנטות ימין ושמאול"
    },
    {
      "number": 27,
      "hebrew": "ותרא האתון את־מלאך יהוה ותרבץ תחת בלעם ויחר־אף בלעם ויך את־האתון במקל"
    },
    {
      "number": 28,
      "hebrew": "ויפתח יהוה את־פי האתון ותאמר לבלעם מה־עשיתי לך כי הכיתני זה שלש רגלים"
    },
    {
      "number": 29,
      "hebrew": "ויאמר בלעם לאתון כי התעללת בי לו יש־חרב בידי כי עתה הרגתיך"
    },
    {
      "number": 30,
      "hebrew": "ותאמר האתון אל־בלעם הלוא אנכי אתנך אשר־רכבת עלי מעודך עד־היום הזה ההסכן הסכנתי לעשות לך כה ויאמר לא"
    },
    {
      "number": 31,
      "hebrew": "ויגל יהוה את־עיני בלעם וירא את־מלאך יהוה נצב בדרך וחרבו שלפה בידו ויקד וישתחו לאפיו"
    },
    {
      "number": 32,
      "hebrew": "ויאמר אליו מלאך יהוה על־מה הכית את־אתנך זה שלוש רגלים הנה אנכי יצאתי לשטן כי־ירט הדרך לנגדי"
    },
    {
      "number": 33,
      "hebrew": "ותראני האתון ותט לפני זה שלש רגלים אולי נטתה מפני כי עתה גם־אתכה הרגתי ואותה החייתי"
    },
    {
      "number": 34,
      "hebrew": "ויאמר בלעם אל־מלאך יהוה חטאתי כי לא ידעתי כי אתה נצב לקראתי בדרך ועתה אם־רע בעיניך אשובה לי"
    },
    {
      "number": 35,
      "hebrew": "ויאמר מלאך יהוה אל־בלעם לך עם־האנשים ואפס את־הדבר אשר־אדבר אליך אתו תדבר וילך בלעם עם־שרי בלק"
    },
    {
      "number": 36,
      "hebrew": "וישמע בלק כי בא בלעם ויצא לקראתו אל־עיר מואב אשר על־גבול ארנן אשר בקצה הגבול"
    },
    {
      "number": 37,
      "hebrew": "ויאמר בלק אל־בלעם הלא שלח שלחתי אליך לקרא־לך למה לא־הלכת אלי האמנם לא אוכל כבדך"
    },
    {
      "number": 38,
      "hebrew": "ויאמר בלעם אל־בלק הנה־באתי אליך עתה היכול אוכל דבר מאומה הדבר אשר ישים אלהים בפי אתו אדבר"
    },
    {
      "number": 39,
      "hebrew": "וילך בלעם עם־בלק ויבאו קרית חצות"
    },
    {
      "number": 40,
      "hebrew": "ויזבח בלק בקר וצאן וישלח לבלעם ולשרים אשר אתו"
    },
    {
      "number": 41,
      "hebrew": "ויהי בבקר ויקח בלק את־בלעם ויעלהו במות בעל וירא משם קצה העם"
    }
  ]
}