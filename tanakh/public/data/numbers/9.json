{
  "book": "Numbers",
  "bookHebrew": "במדבר",
  "chapter": 9,
  "verses": [
    {
      "number": 1,
      "hebrew": "וידבר יהוה אל־משה במדבר־סיני בשנה השנית לצאתם מארץ מצרים בחדש הראשון לאמר"
    },
    {
      "number": 2,
      "hebrew": "ויעשו בני־ישראל את־הפסח במועדו"
    },
    {
      "number": 3,
      "hebrew": "בארבעה עשר־יום בחדש הזה בין הערבים תעשו אתו במועדו ככל־חקתיו וככל־משפטיו תעשו אתו"
    },
    {
      "number": 4,
      "hebrew": "וידבר משה אל־בני ישראל לעשת הפסח"
    },
    {
      "number": 5,
      "hebrew": "ויעשו את־הפסח בראשון בארבעה עשר יום לחדש בין הערבים במדבר סיני ככל אשר צוה יהוה את־משה כן עשו בני ישראל"
    },
    {
      "number": 6,
      "hebrew": "ויהי אנשים אשר היו טמאים לנפש אדם ולא־יכלו לעשת־הפסח ביום ההוא ויקרבו לפני משה ולפני אהרן ביום ההוא"
    },
    {
      "number": 7,
      "hebrew": "ויאמרו האנשים ההמה אליו אנחנו טמאים לנפש אדם למה נגרע לבלתי הקרב את־קרבן יהוה במעדו בתוך בני ישראל"
    },
    {
      "number": 8,
      "hebrew": "ויאמר אלהם משה עמדו ואשמעה מה־יצוה יהוה לכם",
      "parsha": "פ"
    },
    {
      "number": 9,
      "hebrew": "וידבר יהוה אל־משה לאמר"
    },
    {
      "number": 10,
      "hebrew": "דבר אל־בני ישראל לאמר איש איש כי־יהיה־טמא לנפש או בדרך רחקה לכם או לדרתיכם ועשה פסח ליהוה"
    },
    {
      "number": 11,
      "hebrew": "בחדש השני בארבעה עשר יום בין הערבים יעשו אתו על־מצות ומררים יאכלהו"
    },
    {
      "number": 12,
      "hebrew": "לא־ישאירו ממנו עד־בקר ועצם לא ישברו־בו ככל־חקת הפסח יעשו אתו"
    },
    {
      "number": 13,
      "hebrew": "והאיש אשר־הוא טהור ובדרך לא־היה וחדל לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא האיש ההוא"
    },
    {
      "number": 14,
      "hebrew": "וכי־יגור אתכם גר ועשה פסח ליהוה כחקת הפסח וכמשפטו כן יעשה חקה אחת יהיה לכם ולגר ולאזרח הארץ",
      "parsha": "ס"
    },
    {
      "number": 15,
      "hebrew": "וביום הקים את־המשכן כסה הענן את־המשכן לאהל העדת ובערב יהיה על־המשכן כמראה־אש עד־בקר"
    },
    {
      "number": 16,
      "hebrew": "כן יהיה תמיד הענן יכסנו ומראה־אש לילה"
    },
    {
      "number": 17,
      "hebrew": "ולפי העלת הענן מעל האהל ואחרי־כן יסעו בני ישראל ובמקום אשר ישכן־שם הענן שם יחנו בני ישראל"
    },
    {
      "number": 18,
      "hebrew": "על־פי יהוה יסעו בני ישראל ועל־פי יהוה יחנו כל־ימי אשר ישכן הענן על־המשכן יחנו"
    },
    {
      "number": 19,
      "hebrew": "ובהאריך הענן על־המשכן ימים רבים ושמרו בני־ישראל את־משמרת יהוה ולא יסעו"
    },
    {
      "number": 20,
      "hebrew": "ויש אשר יהיה הענן ימים מספר על־המשכן על־פי יהוה יחנו ועל־פי יהוה יסעו"
    },
    {
      "number": 21,
      "hebrew": "ויש אשר־יהיה הענן מערב עד־בקר ונעלה הענן בבקר ונסעו או יומם ולילה ונעלה הענן ונסעו"
    },
    {
      "number": 22,
      "hebrew": "או־ימים או־חדש או־ימים בהאריך הענן על־המשכן לשכן עליו יחנו בני־ישראל ולא יסעו ובהעלתו יסעו"
    },
    {
      "number": 23,
      "hebrew": "על־פי יהוה יחנו ועל־פי יהוה יסעו את־משמרת יהוה שמרו על־פי יהוה ביד־משה",
      "parsha": "פ"
    }
  ]
}