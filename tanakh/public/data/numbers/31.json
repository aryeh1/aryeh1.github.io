{
  "book": "Numbers",
  "bookHebrew": "במדבר",
  "chapter": 31,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "נקם נקמת בני ישראל מאת המדינים אחר תאסף אל־עמיך"
    },
    {
      "number": 3,
      "hebrew": "וידבר משה אל־העם לאמר החלצו מאתכם אנשים לצבא ויהיו על־מדין לתת נקמת־יהוה במדין"
    },
    {
      "number": 4,
      "hebrew": "אלף למטה אלף למטה לכל מטות ישראל תשלחו לצבא"
    },
    {
      "number": 5,
      "hebrew": "וימסרו מאלפי ישראל אלף למטה שנים־עשר אלף חלוצי צבא"
    },
    {
      "number": 6,
      "hebrew": "וישלח אתם משה אלף למטה לצבא אתם ואת־פינחס בן־אלעזר הכהן לצבא וכלי הקדש וחצצרות התרועה בידו"
    },
    {
      "number": 7,
      "hebrew": "ויצבאו על־מדין כאשר צוה יהוה את־משה ויהרגו כל־זכר"
    },
    {
      "number": 8,
      "hebrew": "ואת־מלכי מדין הרגו על־חלליהם את־אוי ואת־רקם ואת־צור ואת־חור ואת־רבע חמשת מלכי מדין ואת בלעם בן־בעור הרגו בחרב"
    },
    {
      "number": 9,
      "hebrew": "וישבו בני־ישראל את־נשי מדין ואת־טפם ואת כל־בהמתם ואת־כל־מקנהם ואת־כל־חילם בזזו"
    },
    {
      "number": 10,
      "hebrew": "ואת כל־עריהם במושבתם ואת כל־טירתם שרפו באש"
    },
    {
      "number": 11,
      "hebrew": "ויקחו את־כל־השלל ואת כל־המלקוח באדם ובבהמה"
    },
    {
      "number": 12,
      "hebrew": "ויבאו אל־משה ואל־אלעזר הכהן ואל־עדת בני־ישראל את־השבי ואת־המלקוח ואת־השלל אל־המחנה אל־ערבת מואב אשר על־ירדן ירחו",
      "parsha": "ס"
    },
    {
      "number": 13,
      "hebrew": "ויצאו משה ואלעזר הכהן וכל־נשיאי העדה לקראתם אל־מחוץ למחנה"
    },
    {
      "number": 14,
      "hebrew": "ויקצף משה על פקודי החיל שרי האלפים ושרי המאות הבאים מצבא המלחמה"
    },
    {
      "number": 15,
      "hebrew": "ויאמר אליהם משה החייתם כל־נקבה"
    },
    {
      "number": 16,
      "hebrew": "הן הנה היו לבני ישראל בדבר בלעם למסר־מעל ביהוה על־דבר־פעור ותהי המגפה בעדת יהוה"
    },
    {
      "number": 17,
      "hebrew": "ועתה הרגו כל־זכר בטף וכל־אשה ידעת איש למשכב זכר הרגו"
    },
    {
      "number": 18,
      "hebrew": "וכל הטף בנשים אשר לא־ידעו משכב זכר החיו לכם"
    },
    {
      "number": 19,
      "hebrew": "ואתם חנו מחוץ למחנה שבעת ימים כל הרג נפש וכל נגע בחלל תתחטאו ביום השלישי וביום השביעי אתם ושביכם"
    },
    {
      "number": 20,
      "hebrew": "וכל־בגד וכל־כלי־עור וכל־מעשה עזים וכל־כלי־עץ תתחטאו",
      "parsha": "ס"
    },
    {
      "number": 21,
      "hebrew": "ויאמר אלעזר הכהן אל־אנשי הצבא הבאים למלחמה זאת חקת התורה אשר־צוה יהוה את־משה"
    },
    {
      "number": 22,
      "hebrew": "אך את־הזהב ואת־הכסף את־הנחשת את־הברזל את־הבדיל ואת־העפרת"
    },
    {
      "number": 23,
      "hebrew": "כל־דבר אשר־יבא באש תעבירו באש וטהר אך במי נדה יתחטא וכל אשר לא־יבא באש תעבירו במים"
    },
    {
      "number": 24,
      "hebrew": "וכבסתם בגדיכם ביום השביעי וטהרתם ואחר תבאו אל־המחנה",
      "parsha": "ס"
    },
    {
      "number": 25,
      "hebrew": "ויאמר יהוה אל־משה לאמר"
    },
    {
      "number": 26,
      "hebrew": "שא את ראש מלקוח השבי באדם ובבהמה אתה ואלעזר הכהן וראשי אבות העדה"
    },
    {
      "number": 27,
      "hebrew": "וחצית את־המלקוח בין תפשי המלחמה היצאים לצבא ובין כל־העדה"
    },
    {
      "number": 28,
      "hebrew": "והרמת מכס ליהוה מאת אנשי המלחמה היצאים לצבא אחד נפש מחמש המאות מן־האדם ומן־הבקר ומן־החמרים ומן־הצאן"
    },
    {
      "number": 29,
      "hebrew": "ממחציתם תקחו ונתתה לאלעזר הכהן תרומת יהוה"
    },
    {
      "number": 30,
      "hebrew": "וממחצת בני־ישראל תקח אחד אחז מן־החמשים מן־האדם מן־הבקר מן־החמרים ומן־הצאן מכל־הבהמה ונתתה אתם ללוים שמרי משמרת משכן יהוה"
    },
    {
      "number": 31,
      "hebrew": "ויעש משה ואלעזר הכהן כאשר צוה יהוה את־משה"
    },
    {
      "number": 32,
      "hebrew": "ויהי המלקוח יתר הבז אשר בזזו עם הצבא צאן שש־מאות אלף ושבעים אלף וחמשת־אלפים"
    },
    {
      "number": 33,
      "hebrew": "ובקר שנים ושבעים אלף"
    },
    {
      "number": 34,
      "hebrew": "וחמרים אחד וששים אלף"
    },
    {
      "number": 35,
      "hebrew": "ונפש אדם מן־הנשים אשר לא־ידעו משכב זכר כל־נפש שנים ושלשים אלף"
    },
    {
      "number": 36,
      "hebrew": "ותהי המחצה חלק היצאים בצבא מספר הצאן שלש־מאות אלף ושלשים אלף ושבעת אלפים וחמש מאות"
    },
    {
      "number": 37,
      "hebrew": "ויהי המכס ליהוה מן־הצאן שש מאות חמש ושבעים"
    },
    {
      "number": 38,
      "hebrew": "והבקר ששה ושלשים אלף ומכסם ליהוה שנים ושבעים"
    },
    {
      "number": 39,
      "hebrew": "וחמרים שלשים אלף וחמש מאות ומכסם ליהוה אחד וששים"
    },
    {
      "number": 40,
      "hebrew": "ונפש אדם ששה עשר אלף ומכסם ליהוה שנים ושלשים נפש"
    },
    {
      "number": 41,
      "hebrew": "ויתן משה את־מכס תרומת יהוה לאלעזר הכהן כאשר צוה יהוה את־משה"
    },
    {
      "number": 42,
      "hebrew": "וממחצית בני ישראל אשר חצה משה מן־האנשים הצבאים"
    },
    {
      "number": 43,
      "hebrew": "ותהי מחצת העדה מן־הצאן שלש־מאות אלף ושלשים אלף שבעת אלפים וחמש מאות"
    },
    {
      "number": 44,
      "hebrew": "ובקר ששה ושלשים אלף"
    },
    {
      "number": 45,
      "hebrew": "וחמרים שלשים אלף וחמש מאות"
    },
    {
      "number": 46,
      "hebrew": "ונפש אדם ששה עשר אלף"
    },
    {
      "number": 47,
      "hebrew": "ויקח משה ממחצת בני־ישראל את־האחז אחד מן־החמשים מן־האדם ומן־הבהמה ויתן אתם ללוים שמרי משמרת משכן יהוה כאשר צוה יהוה את־משה"
    },
    {
      "number": 48,
      "hebrew": "ויקרבו אל־משה הפקדים אשר לאלפי הצבא שרי האלפים ושרי המאות"
    },
    {
      "number": 49,
      "hebrew": "ויאמרו אל־משה עבדיך נשאו את־ראש אנשי המלחמה אשר בידנו ולא־נפקד ממנו איש"
    },
    {
      "number": 50,
      "hebrew": "ונקרב את־קרבן יהוה איש אשר מצא כלי־זהב אצעדה וצמיד טבעת עגיל וכומז לכפר על־נפשתינו לפני יהוה"
    },
    {
      "number": 51,
      "hebrew": "ויקח משה ואלעזר הכהן את־הזהב מאתם כל כלי מעשה"
    },
    {
      "number": 52,
      "hebrew": "ויהי כל־זהב התרומה אשר הרימו ליהוה ששה עשר אלף שבע־מאות וחמשים שקל מאת שרי האלפים ומאת שרי המאות"
    },
    {
      "number": 53,
      "hebrew": "אנשי הצבא בזזו איש לו"
    },
    {
      "number": 54,
      "hebrew": "ויקח משה ואלעזר הכהן את־הזהב מאת שרי האלפים והמאות ויבאו אתו אל־אהל מועד זכרון לבני־ישראל לפני יהוה",
      "parsha": "פ"
    }
  ]
}