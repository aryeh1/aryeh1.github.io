{
  "book": "Numbers",
  "bookHebrew": "במדבר",
  "chapter": 4,
  "verses": [
    {
      "number": 1,
      "hebrew": "וידבר יהוה אל־משה ואל־אהרן לאמר"
    },
    {
      "number": 2,
      "hebrew": "נשא את־ראש בני קהת מתוך בני לוי למשפחתם לבית אבתם"
    },
    {
      "number": 3,
      "hebrew": "מבן שלשים שנה ומעלה ועד בן־חמשים שנה כל־בא לצבא לעשות מלאכה באהל מועד"
    },
    {
      "number": 4,
      "hebrew": "זאת עבדת בני־קהת באהל מועד קדש הקדשים"
    },
    {
      "number": 5,
      "hebrew": "ובא אהרן ובניו בנסע המחנה והורדו את פרכת המסך וכסו־בה את ארן העדת"
    },
    {
      "number": 6,
      "hebrew": "ונתנו עליו כסוי עור תחש ופרשו בגד־כליל תכלת מלמעלה ושמו בדיו"
    },
    {
      "number": 7,
      "hebrew": "ועל שלחן הפנים יפרשו בגד תכלת ונתנו עליו את־הקערת ואת־הכפת ואת־המנקית ואת קשות הנסך ולחם התמיד עליו יהיה"
    },
    {
      "number": 8,
      "hebrew": "ופרשו עליהם בגד תולעת שני וכסו אתו במכסה עור תחש ושמו את־בדיו"
    },
    {
      "number": 9,
      "hebrew": "ולקחו בגד תכלת וכסו את־מנרת המאור ואת־נרתיה ואת־מלקחיה ואת־מחתתיה ואת כל־כלי שמנה אשר ישרתו־לה בהם"
    },
    {
      "number": 10,
      "hebrew": "ונתנו אתה ואת־כל־כליה אל־מכסה עור תחש ונתנו על־המוט"
    },
    {
      "number": 11,
      "hebrew": "ועל מזבח הזהב יפרשו בגד תכלת וכסו אתו במכסה עור תחש ושמו את־בדיו"
    },
    {
      "number": 12,
      "hebrew": "ולקחו את־כל־כלי השרת אשר ישרתו־בם בקדש ונתנו אל־בגד תכלת וכסו אותם במכסה עור תחש ונתנו על־המוט"
    },
    {
      "number": 13,
      "hebrew": "ודשנו את־המזבח ופרשו עליו בגד ארגמן"
    },
    {
      "number": 14,
      "hebrew": "ונתנו עליו את־כל־כליו אשר ישרתו עליו בהם את־המחתת את־המזלגת ואת־היעים ואת־המזרקת כל כלי המזבח ופרשו עליו כסוי עור תחש ושמו בדיו"
    },
    {
      "number": 15,
      "hebrew": "וכלה אהרן־ובניו לכסת את־הקדש ואת־כל־כלי הקדש בנסע המחנה ואחרי־כן יבאו בני־קהת לשאת ולא־יגעו אל־הקדש ומתו אלה משא בני־קהת באהל מועד"
    },
    {
      "number": 16,
      "hebrew": "ופקדת אלעזר בן־אהרן הכהן שמן המאור וקטרת הסמים ומנחת התמיד ושמן המשחה פקדת כל־המשכן וכל־אשר־בו בקדש ובכליו",
      "parsha": "פ"
    },
    {
      "number": 17,
      "hebrew": "וידבר יהוה אל־משה ואל־אהרן לאמר"
    },
    {
      "number": 18,
      "hebrew": "אל־תכריתו את־שבט משפחת הקהתי מתוך הלוים"
    },
    {
      "number": 19,
      "hebrew": "וזאת עשו להם וחיו ולא ימתו בגשתם את־קדש הקדשים אהרן ובניו יבאו ושמו אותם איש איש על־עבדתו ואל־משאו"
    },
    {
      "number": 20,
      "hebrew": "ולא־יבאו לראות כבלע את־הקדש ומתו",
      "parsha": "פ"
    },
    {
      "number": 21,
      "hebrew": "וידבר יהוה אל־משה לאמר"
    },
    {
      "number": 22,
      "hebrew": "נשא את־ראש בני גרשון גם־הם לבית אבתם למשפחתם"
    },
    {
      "number": 23,
      "hebrew": "מבן שלשים שנה ומעלה עד בן־חמשים שנה תפקד אותם כל־הבא לצבא צבא לעבד עבדה באהל מועד"
    },
    {
      "number": 24,
      "hebrew": "זאת עבדת משפחת הגרשני לעבד ולמשא"
    },
    {
      "number": 25,
      "hebrew": "ונשאו את־יריעת המשכן ואת־אהל מועד מכסהו ומכסה התחש אשר־עליו מלמעלה ואת־מסך פתח אהל מועד"
    },
    {
      "number": 26,
      "hebrew": "ואת קלעי החצר ואת־מסך פתח שער החצר אשר על־המשכן ועל־המזבח סביב ואת מיתריהם ואת־כל־כלי עבדתם ואת כל־אשר יעשה להם ועבדו"
    },
    {
      "number": 27,
      "hebrew": "על־פי אהרן ובניו תהיה כל־עבדת בני הגרשני לכל־משאם ולכל עבדתם ופקדתם עלהם במשמרת את כל־משאם"
    },
    {
      "number": 28,
      "hebrew": "זאת עבדת משפחת בני הגרשני באהל מועד ומשמרתם ביד איתמר בן־אהרן הכהן",
      "parsha": "ס"
    },
    {
      "number": 29,
      "hebrew": "בני מררי למשפחתם לבית־אבתם תפקד אתם"
    },
    {
      "number": 30,
      "hebrew": "מבן שלשים שנה ומעלה ועד בן־חמשים שנה תפקדם כל־הבא לצבא לעבד את־עבדת אהל מועד"
    },
    {
      "number": 31,
      "hebrew": "וזאת משמרת משאם לכל־עבדתם באהל מועד קרשי המשכן ובריחיו ועמודיו ואדניו"
    },
    {
      "number": 32,
      "hebrew": "ועמודי החצר סביב ואדניהם ויתדתם ומיתריהם לכל־כליהם ולכל עבדתם ובשמת תפקדו את־כלי משמרת משאם"
    },
    {
      "number": 33,
      "hebrew": "זאת עבדת משפחת בני מררי לכל־עבדתם באהל מועד ביד איתמר בן־אהרן הכהן"
    },
    {
      "number": 34,
      "hebrew": "ויפקד משה ואהרן ונשיאי העדה את־בני הקהתי למשפחתם ולבית אבתם"
    },
    {
      "number": 35,
      "hebrew": "מבן שלשים שנה ומעלה ועד בן־חמשים שנה כל־הבא לצבא לעבדה באהל מועד"
    },
    {
      "number": 36,
      "hebrew": "ויהיו פקדיהם למשפחתם אלפים שבע מאות וחמשים"
    },
    {
      "number": 37,
      "hebrew": "אלה פקודי משפחת הקהתי כל־העבד באהל מועד אשר פקד משה ואהרן על־פי יהוה ביד־משה",
      "parsha": "ס"
    },
    {
      "number": 38,
      "hebrew": "ופקודי בני גרשון למשפחותם ולבית אבתם"
    },
    {
      "number": 39,
      "hebrew": "מבן שלשים שנה ומעלה ועד בן־חמשים שנה כל־הבא לצבא לעבדה באהל מועד"
    },
    {
      "number": 40,
      "hebrew": "ויהיו פקדיהם למשפחתם לבית אבתם אלפים ושש מאות ושלשים"
    },
    {
      "number": 41,
      "hebrew": "אלה פקודי משפחת בני גרשון כל־העבד באהל מועד אשר פקד משה ואהרן על־פי יהוה"
    },
    {
      "number": 42,
      "hebrew": "ופקודי משפחת בני מררי למשפחתם לבית אבתם"
    },
    {
      "number": 43,
      "hebrew": "מבן שלשים שנה ומעלה ועד בן־חמשים שנה כל־הבא לצבא לעבדה באהל מועד"
    },
    {
      "number": 44,
      "hebrew": "ויהיו פקדיהם למשפחתם שלשת אלפים ומאתים"
    },
    {
      "number": 45,
      "hebrew": "אלה פקודי משפחת בני מררי אשר פקד משה ואהרן על־פי יהוה ביד־משה"
    },
    {
      "number": 46,
      "hebrew": "כל־הפקדים אשר פקד משה ואהרן ונשיאי ישראל את־הלוים למשפחתם ולבית אבתם"
    },
    {
      "number": 47,
      "hebrew": "מבן שלשים שנה ומעלה ועד בן־חמשים שנה כל־הבא לעבד עבדת עבדה ועבדת משא באהל מועד"
    },
    {
      "number": 48,
      "hebrew": "ויהיו פקדיהם שמנת אלפים וחמש מאות ושמנים"
    },
    {
      "number": 49,
      "hebrew": "על־פי יהוה פקד אותם ביד־משה איש איש על־עבדתו ועל־משאו ופקדיו אשר־צוה יהוה את־משה",
      "parsha": "פ"
    }
  ]
}