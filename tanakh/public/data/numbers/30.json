{
  "book": "Numbers",
  "bookHebrew": "במדבר",
  "chapter": 30,
  "verses": [
    {
      "number": 1,
      "hebrew": "ויאמר משה אל־בני ישראל ככל אשר־צוה יהוה את־משה",
      "parsha": "פ"
    },
    {
      "number": 2,
      "hebrew": "וידבר משה אל־ראשי המטות לבני ישראל לאמר זה הדבר אשר צוה יהוה"
    },
    {
      "number": 3,
      "hebrew": "איש כי־ידר נדר ליהוה או־השבע שבעה לאסר אסר על־נפשו לא יחל דברו ככל־היצא מפיו יעשה"
    },
    {
      "number": 4,
      "hebrew": "ואשה כי־תדר נדר ליהוה ואסרה אסר בבית אביה בנעריה"
    },
    {
      "number": 5,
      "hebrew": "ושמע אביה את־נדרה ואסרה אשר אסרה על־נפשה והחריש לה אביה וקמו כל־נדריה וכל־אסר אשר־אסרה על־נפשה יקום"
    },
    {
      "number": 6,
      "hebrew": "ואם־הניא אביה אתה ביום שמעו כל־נדריה ואסריה אשר־אסרה על־נפשה לא יקום ויהוה יסלח־לה כי־הניא אביה אתה"
    },
    {
      "number": 7,
      "hebrew": "ואם־היו תהיה לאיש ונדריה עליה או מבטא שפתיה אשר אסרה על־נפשה"
    },
    {
      "number": 8,
      "hebrew": "ושמע אישה ביום שמעו והחריש לה וקמו נדריה ואסרה אשר־אסרה על־נפשה יקמו"
    },
    {
      "number": 9,
      "hebrew": "ואם ביום שמע אישה יניא אותה והפר את־נדרה אשר עליה ואת מבטא שפתיה אשר אסרה על־נפשה ויהוה יסלח־לה"
    },
    {
      "number": 10,
      "hebrew": "ונדר אלמנה וגרושה כל אשר־אסרה על־נפשה יקום עליה"
    },
    {
      "number": 11,
      "hebrew": "ואם־בית אישה נדרה או־אסרה אסר על־נפשה בשבעה"
    },
    {
      "number": 12,
      "hebrew": "ושמע אישה והחרש לה לא הניא אתה וקמו כל־נדריה וכל־אסר אשר־אסרה על־נפשה יקום"
    },
    {
      "number": 13,
      "hebrew": "ואם־הפר יפר אתם אישה ביום שמעו כל־מוצא שפתיה לנדריה ולאסר נפשה לא יקום אישה הפרם ויהוה יסלח־לה"
    },
    {
      "number": 14,
      "hebrew": "כל־נדר וכל־שבעת אסר לענת נפש אישה יקימנו ואישה יפרנו"
    },
    {
      "number": 15,
      "hebrew": "ואם־החרש יחריש לה אישה מיום אל־יום והקים את־כל־נדריה או את־כל־אסריה אשר עליה הקים אתם כי־החרש לה ביום שמעו"
    },
    {
      "number": 16,
      "hebrew": "ואם־הפר יפר אתם אחרי שמעו ונשא את־עונה"
    },
    {
      "number": 17,
      "hebrew": "אלה החקים אשר צוה יהוה את־משה בין איש לאשתו בין־אב לבתו בנעריה בית אביה",
      "parsha": "פ"
    }
  ]
}