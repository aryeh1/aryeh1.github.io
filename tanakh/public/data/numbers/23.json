{
  "book": "Numbers",
  "bookHebrew": "במדבר",
  "chapter": 23,
  "verses": [
    {
      "number": 1,
      "hebrew": "ויאמר בלעם אל־בלק בנה־לי בזה שבעה מזבחת והכן לי בזה שבעה פרים ושבעה אילים"
    },
    {
      "number": 2,
      "hebrew": "ויעש בלק כאשר דבר בלעם ויעל בלק ובלעם פר ואיל במזבח"
    },
    {
      "number": 3,
      "hebrew": "ויאמר בלעם לבלק התיצב על־עלתך ואלכה אולי יקרה יהוה לקראתי ודבר מה־יראני והגדתי לך וילך שפי"
    },
    {
      "number": 4,
      "hebrew": "ויקר אלהים אל־בלעם ויאמר אליו את־שבעת המזבחת ערכתי ואעל פר ואיל במזבח"
    },
    {
      "number": 5,
      "hebrew": "וישם יהוה דבר בפי בלעם ויאמר שוב אל־בלק וכה תדבר"
    },
    {
      "number": 6,
      "hebrew": "וישב אליו והנה נצב על־עלתו הוא וכל־שרי מואב"
    },
    {
      "number": 7,
      "hebrew": "וישא משלו ויאמר מן־ארם ינחני בלק מלך־מואב מהררי־קדם לכה ארה־לי יעקב ולכה זעמה ישראל"
    },
    {
      "number": 8,
      "hebrew": "מה אקב לא קבה אל ומה אזעם לא זעם יהוה"
    },
    {
      "number": 9,
      "hebrew": "כי־מראש צרים אראנו ומגבעות אשורנו הן־עם לבדד ישכן ובגוים לא יתחשב"
    },
    {
      "number": 10,
      "hebrew": "מי מנה עפר יעקב ומספר את־רבע ישראל תמת נפשי מות ישרים ותהי אחריתי כמהו"
    },
    {
      "number": 11,
      "hebrew": "ויאמר בלק אל־בלעם מה עשית לי לקב איבי לקחתיך והנה ברכת ברך"
    },
    {
      "number": 12,
      "hebrew": "ויען ויאמר הלא את אשר ישים יהוה בפי אתו אשמר לדבר"
    },
    {
      "number": 13,
      "hebrew": "ויאמר אליו בלק לך־[לכה־] נא אתי אל־מקום אחר אשר תראנו משם אפס קצהו תראה וכלו לא תראה וקבנו־לי משם"
    },
    {
      "number": 14,
      "hebrew": "ויקחהו שדה צפים אל־ראש הפסגה ויבן שבעה מזבחת ויעל פר ואיל במזבח"
    },
    {
      "number": 15,
      "hebrew": "ויאמר אל־בלק התיצב כה על־עלתך ואנכי אקרה כה"
    },
    {
      "number": 16,
      "hebrew": "ויקר יהוה אל־בלעם וישם דבר בפיו ויאמר שוב אל־בלק וכה תדבר"
    },
    {
      "number": 17,
      "hebrew": "ויבא אליו והנו נצב על־עלתו ושרי מואב אתו ויאמר לו בלק מה־דבר יהוה"
    },
    {
      "number": 18,
      "hebrew": "וישא משלו ויאמר קום בלק ושמע האזינה עדי בנו צפר"
    },
    {
      "number": 19,
      "hebrew": "לא איש אל ויכזב ובן־אדם ויתנחם ההוא אמר ולא יעשה ודבר ולא יקימנה"
    },
    {
      "number": 20,
      "hebrew": "הנה ברך לקחתי וברך ולא אשיבנה"
    },
    {
      "number": 21,
      "hebrew": "לא־הביט און ביעקב ולא־ראה עמל בישראל יהוה אלהיו עמו ותרועת מלך בו"
    },
    {
      "number": 22,
      "hebrew": "אל מוציאם ממצרים כתועפת ראם לו"
    },
    {
      "number": 23,
      "hebrew": "כי לא־נחש ביעקב ולא־קסם בישראל כעת יאמר ליעקב ולישראל מה־פעל אל"
    },
    {
      "number": 24,
      "hebrew": "הן־עם כלביא יקום וכארי יתנשא לא ישכב עד־יאכל טרף ודם־חללים ישתה"
    },
    {
      "number": 25,
      "hebrew": "ויאמר בלק אל־בלעם גם־קב לא תקבנו גם־ברך לא תברכנו"
    },
    {
      "number": 26,
      "hebrew": "ויען בלעם ויאמר אל־בלק הלא דברתי אליך לאמר כל אשר־ידבר יהוה אתו אעשה"
    },
    {
      "number": 27,
      "hebrew": "ויאמר בלק אל־בלעם לכה־נא אקחך אל־מקום אחר אולי יישר בעיני האלהים וקבתו לי משם"
    },
    {
      "number": 28,
      "hebrew": "ויקח בלק את־בלעם ראש הפעור הנשקף על־פני הישימן"
    },
    {
      "number": 29,
      "hebrew": "ויאמר בלעם אל־בלק בנה־לי בזה שבעה מזבחת והכן לי בזה שבעה פרים ושבעה אילים"
    },
    {
      "number": 30,
      "hebrew": "ויעש בלק כאשר אמר בלעם ויעל פר ואיל במזבח"
    }
  ]
}