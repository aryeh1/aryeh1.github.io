{
  "book": "Numbers",
  "bookHebrew": "במדבר",
  "chapter": 11,
  "verses": [
    {
      "number": 1,
      "hebrew": "ויהי העם כמתאננים רע באזני יהוה וישמע יהוה ויחר אפו ותבער־בם אש יהוה ותאכל בקצה המחנה"
    },
    {
      "number": 2,
      "hebrew": "ויצעק העם אל־משה ויתפלל משה אל־יהוה ותשקע האש"
    },
    {
      "number": 3,
      "hebrew": "ויקרא שם־המקום ההוא תבערה כי־בערה בם אש יהוה"
    },
    {
      "number": 4,
      "hebrew": "והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר"
    },
    {
      "number": 5,
      "hebrew": "זכרנו את־הדגה אשר־נאכל במצרים חנם את הקשאים ואת האבטחים ואת־החציר ואת־הבצלים ואת־השומים"
    },
    {
      "number": 6,
      "hebrew": "ועתה נפשנו יבשה אין כל בלתי אל־המן עינינו"
    },
    {
      "number": 7,
      "hebrew": "והמן כזרע־גד הוא ועינו כעין הבדלח"
    },
    {
      "number": 8,
      "hebrew": "שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן"
    },
    {
      "number": 9,
      "hebrew": "וברדת הטל על־המחנה לילה ירד המן עליו"
    },
    {
      "number": 10,
      "hebrew": "וישמע משה את־העם בכה למשפחתיו איש לפתח אהלו ויחר־אף יהוה מאד ובעיני משה רע"
    },
    {
      "number": 11,
      "hebrew": "ויאמר משה אל־יהוה למה הרעת לעבדך ולמה לא־מצתי חן בעיניך לשום את־משא כל־העם הזה עלי"
    },
    {
      "number": 12,
      "hebrew": "האנכי הריתי את כל־העם הזה אם־אנכי ילדתיהו כי־תאמר אלי שאהו בחיקך כאשר ישא האמן את־הינק על האדמה אשר נשבעת לאבתיו"
    },
    {
      "number": 13,
      "hebrew": "מאין לי בשר לתת לכל־העם הזה כי־יבכו עלי לאמר תנה־לנו בשר ונאכלה"
    },
    {
      "number": 14,
      "hebrew": "לא־אוכל אנכי לבדי לשאת את־כל־העם הזה כי כבד ממני"
    },
    {
      "number": 15,
      "hebrew": "ואם־ככה את־עשה לי הרגני נא הרג אם־מצאתי חן בעיניך ואל־אראה ברעתי",
      "parsha": "פ"
    },
    {
      "number": 16,
      "hebrew": "ויאמר יהוה אל־משה אספה־לי שבעים איש מזקני ישראל אשר ידעת כי־הם זקני העם ושטריו ולקחת אתם אל־אהל מועד והתיצבו שם עמך"
    },
    {
      "number": 17,
      "hebrew": "וירדתי ודברתי עמך שם ואצלתי מן־הרוח אשר עליך ושמתי עליהם ונשאו אתך במשא העם ולא־תשא אתה לבדך"
    },
    {
      "number": 18,
      "hebrew": "ואל־העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי־טוב לנו במצרים ונתן יהוה לכם בשר ואכלתם"
    },
    {
      "number": 19,
      "hebrew": "לא יום אחד תאכלון ולא יומים ולא חמשה ימים ולא עשרה ימים ולא עשרים יום"
    },
    {
      "number": 20,
      "hebrew": "עד חדש ימים עד אשר־יצא מאפכם והיה לכם לזרא יען כי־מאסתם את־יהוה אשר בקרבכם ותבכו לפניו לאמר למה זה יצאנו ממצרים"
    },
    {
      "number": 21,
      "hebrew": "ויאמר משה שש־מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים"
    },
    {
      "number": 22,
      "hebrew": "הצאן ובקר ישחט להם ומצא להם אם את־כל־דגי הים יאסף להם ומצא להם",
      "parsha": "פ"
    },
    {
      "number": 23,
      "hebrew": "ויאמר יהוה אל־משה היד יהוה תקצר עתה תראה היקרך דברי אם־לא"
    },
    {
      "number": 24,
      "hebrew": "ויצא משה וידבר אל־העם את דברי יהוה ויאסף שבעים איש מזקני העם ויעמד אתם סביבת האהל"
    },
    {
      "number": 25,
      "hebrew": "וירד יהוה בענן וידבר אליו ויאצל מן־הרוח אשר עליו ויתן על־שבעים איש הזקנים ויהי כנוח עליהם הרוח ויתנבאו ולא יספו"
    },
    {
      "number": 26,
      "hebrew": "וישארו שני־אנשים במחנה שם האחד אלדד ושם השני מידד ותנח עליהם הרוח והמה בכתבים ולא יצאו האהלה ויתנבאו במחנה"
    },
    {
      "number": 27,
      "hebrew": "וירץ הנער ויגד למשה ויאמר אלדד ומידד מתנבאים במחנה"
    },
    {
      "number": 28,
      "hebrew": "ויען יהושע בן־נון משרת משה מבחריו ויאמר אדני משה כלאם"
    },
    {
      "number": 29,
      "hebrew": "ויאמר לו משה המקנא אתה לי ומי יתן כל־עם יהוה נביאים כי־יתן יהוה את־רוחו עליהם"
    },
    {
      "number": 30,
      "hebrew": "ויאסף משה אל־המחנה הוא וזקני ישראל"
    },
    {
      "number": 31,
      "hebrew": "ורוח נסע מאת יהוה ויגז שלוים מן־הים ויטש על־המחנה כדרך יום כה וכדרך יום כה סביבות המחנה וכאמתים על־פני הארץ"
    },
    {
      "number": 32,
      "hebrew": "ויקם העם כל־היום ההוא וכל־הלילה וכל יום המחרת ויאספו את־השלו הממעיט אסף עשרה חמרים וישטחו להם שטוח סביבות המחנה"
    },
    {
      "number": 33,
      "hebrew": "הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד"
    },
    {
      "number": 34,
      "hebrew": "ויקרא את־שם־המקום ההוא קברות התאוה כי־שם קברו את־העם המתאוים"
    },
    {
      "number": 35,
      "hebrew": "מקברות התאוה נסעו העם חצרות ויהיו בחצרות",
      "parsha": "פ"
    }
  ]
}