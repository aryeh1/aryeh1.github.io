{
  "book": "Numbers",
  "bookHebrew": "במדבר",
  "chapter": 33,
  "verses": [
    {
      "number": 1,
      "hebrew": "אלה מסעי בני־ישראל אשר יצאו מארץ מצרים לצבאתם ביד־משה ואהרן"
    },
    {
      "number": 2,
      "hebrew": "ויכתב משה את־מוצאיהם למסעיהם על־פי יהוה ואלה מסעיהם למוצאיהם"
    },
    {
      "number": 3,
      "hebrew": "ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני־ישראל ביד רמה לעיני כל־מצרים"
    },
    {
      "number": 4,
      "hebrew": "ומצרים מקברים את אשר הכה יהוה בהם כל־בכור ובאלהיהם עשה יהוה שפטים"
    },
    {
      "number": 5,
      "hebrew": "ויסעו בני־ישראל מרעמסס ויחנו בסכת"
    },
    {
      "number": 6,
      "hebrew": "ויסעו מסכת ויחנו באתם אשר בקצה המדבר"
    },
    {
      "number": 7,
      "hebrew": "ויסעו מאתם וישב על־פי החירת אשר על־פני בעל צפון ויחנו לפני מגדל"
    },
    {
      "number": 8,
      "hebrew": "ויסעו מפני החירת ויעברו בתוך־הים המדברה וילכו דרך שלשת ימים במדבר אתם ויחנו במרה"
    },
    {
      "number": 9,
      "hebrew": "ויסעו ממרה ויבאו אילמה ובאילם שתים עשרה עינת מים ושבעים תמרים ויחנו־שם"
    },
    {
      "number": 10,
      "hebrew": "ויסעו מאילם ויחנו על־ים־סוף"
    },
    {
      "number": 11,
      "hebrew": "ויסעו מים־סוף ויחנו במדבר־סין"
    },
    {
      "number": 12,
      "hebrew": "ויסעו ממדבר־סין ויחנו בדפקה"
    },
    {
      "number": 13,
      "hebrew": "ויסעו מדפקה ויחנו באלוש"
    },
    {
      "number": 14,
      "hebrew": "ויסעו מאלוש ויחנו ברפידם ולא־היה שם מים לעם לשתות"
    },
    {
      "number": 15,
      "hebrew": "ויסעו מרפידם ויחנו במדבר סיני"
    },
    {
      "number": 16,
      "hebrew": "ויסעו ממדבר סיני ויחנו בקברת התאוה"
    },
    {
      "number": 17,
      "hebrew": "ויסעו מקברת התאוה ויחנו בחצרת"
    },
    {
      "number": 18,
      "hebrew": "ויסעו מחצרת ויחנו ברתמה"
    },
    {
      "number": 19,
      "hebrew": "ויסעו מרתמה ויחנו ברמן פרץ"
    },
    {
      "number": 20,
      "hebrew": "ויסעו מרמן פרץ ויחנו בלבנה"
    },
    {
      "number": 21,
      "hebrew": "ויסעו מלבנה ויחנו ברסה"
    },
    {
      "number": 22,
      "hebrew": "ויסעו מרסה ויחנו בקהלתה"
    },
    {
      "number": 23,
      "hebrew": "ויסעו מקהלתה ויחנו בהר־שפר"
    },
    {
      "number": 24,
      "hebrew": "ויסעו מהר־שפר ויחנו בחרדה"
    },
    {
      "number": 25,
      "hebrew": "ויסעו מחרדה ויחנו במקהלת"
    },
    {
      "number": 26,
      "hebrew": "ויסעו ממקהלת ויחנו בתחת"
    },
    {
      "number": 27,
      "hebrew": "ויסעו מתחת ויחנו בתרח"
    },
    {
      "number": 28,
      "hebrew": "ויסעו מתרח ויחנו במתקה"
    },
    {
      "number": 29,
      "hebrew": "ויסעו ממתקה ויחנו בחשמנה"
    },
    {
      "number": 30,
      "hebrew": "ויסעו מחשמנה ויחנו במסרות"
    },
    {
      "number": 31,
      "hebrew": "ויסעו ממסרות ויחנו בבני יעקן"
    },
    {
      "number": 32,
      "hebrew": "ויסעו מבני יעקן ויחנו בחר הגדגד"
    },
    {
      "number": 33,
      "hebrew": "ויסעו מחר הגדגד ויחנו ביטבתה"
    },
    {
      "number": 34,
      "hebrew": "ויסעו מיטבתה ויחנו בעברנה"
    },
    {
      "number": 35,
      "hebrew": "ויסעו מעברנה ויחנו בעציון גבר"
    },
    {
      "number": 36,
      "hebrew": "ויסעו מעציון גבר ויחנו במדבר־צן הוא קדש"
    },
    {
      "number": 37,
      "hebrew": "ויסעו מקדש ויחנו בהר ההר בקצה ארץ אדום"
    },
    {
      "number": 38,
      "hebrew": "ויעל אהרן הכהן אל־הר ההר על־פי יהוה וימת שם בשנת הארבעים לצאת בני־ישראל מארץ מצרים בחדש החמישי באחד לחדש"
    },
    {
      "number": 39,
      "hebrew": "ואהרן בן־שלש ועשרים ומאת שנה במתו בהר ההר",
      "parsha": "ס"
    },
    {
      "number": 40,
      "hebrew": "וישמע הכנעני מלך ערד והוא־ישב בנגב בארץ כנען בבא בני ישראל"
    },
    {
      "number": 41,
      "hebrew": "ויסעו מהר ההר ויחנו בצלמנה"
    },
    {
      "number": 42,
      "hebrew": "ויסעו מצלמנה ויחנו בפונן"
    },
    {
      "number": 43,
      "hebrew": "ויסעו מפונן ויחנו באבת"
    },
    {
      "number": 44,
      "hebrew": "ויסעו מאבת ויחנו בעיי העברים בגבול מואב"
    },
    {
      "number": 45,
      "hebrew": "ויסעו מעיים ויחנו בדיבן גד"
    },
    {
      "number": 46,
      "hebrew": "ויסעו מדיבן גד ויחנו בעלמן דבלתימה"
    },
    {
      "number": 47,
      "hebrew": "ויסעו מעלמן דבלתימה ויחנו בהרי העברים לפני נבו"
    },
    {
      "number": 48,
      "hebrew": "ויסעו מהרי העברים ויחנו בערבת מואב על ירדן ירחו"
    },
    {
      "number": 49,
      "hebrew": "ויחנו על־הירדן מבית הישמת עד אבל השטים בערבת מואב",
      "parsha": "ס"
    },
    {
      "number": 50,
      "hebrew": "וידבר יהוה אל־משה בערבת מואב על־ירדן ירחו לאמר"
    },
    {
      "number": 51,
      "hebrew": "דבר אל־בני ישראל ואמרת אלהם כי אתם עברים את־הירדן אל־ארץ כנען"
    },
    {
      "number": 52,
      "hebrew": "והורשתם את־כל־ישבי הארץ מפניכם ואבדתם את כל־משכיתם ואת כל־צלמי מסכתם תאבדו ואת כל־במתם תשמידו"
    },
    {
      "number": 53,
      "hebrew": "והורשתם את־הארץ וישבתם־בה כי לכם נתתי את־הארץ לרשת אתה"
    },
    {
      "number": 54,
      "hebrew": "והתנחלתם את־הארץ בגורל למשפחתיכם לרב תרבו את־נחלתו ולמעט תמעיט את־נחלתו אל אשר־יצא לו שמה הגורל לו יהיה למטות אבתיכם תתנחלו"
    },
    {
      "number": 55,
      "hebrew": "ואם־לא תורישו את־ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על־הארץ אשר אתם ישבים בה"
    },
    {
      "number": 56,
      "hebrew": "והיה כאשר דמיתי לעשות להם אעשה לכם",
      "parsha": "פ"
    }
  ]
}