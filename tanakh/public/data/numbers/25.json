{
  "book": "Numbers",
  "bookHebrew": "במדבר",
  "chapter": 25,
  "verses": [
    {
      "number": 1,
      "hebrew": "וישב ישראל בשטים ויחל העם לזנות אל־בנות מואב"
    },
    {
      "number": 2,
      "hebrew": "ותקראן לעם לזבחי אלהיהן ויאכל העם וישתחוו לאלהיהן"
    },
    {
      "number": 3,
      "hebrew": "ויצמד ישראל לבעל פעור ויחר־אף יהוה בישראל"
    },
    {
      "number": 4,
      "hebrew": "ויאמר יהוה אל־משה קח את־כל־ראשי העם והוקע אותם ליהוה נגד השמש וישב חרון אף־יהוה מישראל"
    },
    {
      "number": 5,
      "hebrew": "ויאמר משה אל־שפטי ישראל הרגו איש אנשיו הנצמדים לבעל פעור"
    },
    {
      "number": 6,
      "hebrew": "והנה איש מבני ישראל בא ויקרב אל־אחיו את־המדינית לעיני משה ולעיני כל־עדת בני־ישראל והמה בכים פתח אהל מועד"
    },
    {
      "number": 7,
      "hebrew": "וירא פינחס בן־אלעזר בן־אהרן הכהן ויקם מתוך העדה ויקח רמח בידו"
    },
    {
      "number": 8,
      "hebrew": "ויבא אחר איש־ישראל אל־הקבה וידקר את־שניהם את איש ישראל ואת־האשה אל־קבתה ותעצר המגפה מעל בני ישראל"
    },
    {
      "number": 9,
      "hebrew": "ויהיו המתים במגפה ארבעה ועשרים אלף"
    },
    {
      "number": 10,
      "hebrew": "וידבר יהוה אל־משה לאמר"
    },
    {
      "number": 11,
      "hebrew": "פינחס בן־אלעזר בן־אהרן הכהן השיב את־חמתי מעל בני־ישראל בקנאו את־קנאתי בתוכם ולא־כליתי את־בני־ישראל בקנאתי"
    },
    {
      "number": 12,
      "hebrew": "לכן אמר הנני נתן לו את־בריתי שלום"
    },
    {
      "number": 13,
      "hebrew": "והיתה לו ולזרעו אחריו ברית כהנת עולם תחת אשר קנא לאלהיו ויכפר על־בני ישראל"
    },
    {
      "number": 14,
      "hebrew": "ושם איש ישראל המכה אשר הכה את־המדינית זמרי בן־סלוא נשיא בית־אב לשמעני"
    },
    {
      "number": 15,
      "hebrew": "ושם האשה המכה המדינית כזבי בת־צור ראש אמות בית־אב במדין הוא"
    },
    {
      "number": 16,
      "hebrew": "וידבר יהוה אל־משה לאמר"
    },
    {
      "number": 17,
      "hebrew": "צרור את־המדינים והכיתם אותם"
    },
    {
      "number": 18,
      "hebrew": "כי צררים הם לכם בנכליהם אשר־נכלו לכם על־דבר־פעור ועל־דבר כזבי בת־נשיא מדין אחתם המכה ביום־המגפה על־דבר־פעור"
    }
  ]
}