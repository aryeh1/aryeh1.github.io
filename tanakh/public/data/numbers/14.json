{
  "book": "Numbers",
  "bookHebrew": "במדבר",
  "chapter": 14,
  "verses": [
    {
      "number": 1,
      "hebrew": "ותשא כל־העדה ויתנו את־קולם ויבכו העם בלילה ההוא"
    },
    {
      "number": 2,
      "hebrew": "וילנו על־משה ועל־אהרן כל בני ישראל ויאמרו אלהם כל־העדה לו־מתנו בארץ מצרים או במדבר הזה לו־מתנו"
    },
    {
      "number": 3,
      "hebrew": "ולמה יהוה מביא אתנו אל־הארץ הזאת לנפל בחרב נשינו וטפנו יהיו לבז הלוא טוב לנו שוב מצרימה"
    },
    {
      "number": 4,
      "hebrew": "ויאמרו איש אל־אחיו נתנה ראש ונשובה מצרימה"
    },
    {
      "number": 5,
      "hebrew": "ויפל משה ואהרן על־פניהם לפני כל־קהל עדת בני ישראל"
    },
    {
      "number": 6,
      "hebrew": "ויהושע בן־נון וכלב בן־יפנה מן־התרים את־הארץ קרעו בגדיהם"
    },
    {
      "number": 7,
      "hebrew": "ויאמרו אל־כל־עדת בני־ישראל לאמר הארץ אשר עברנו בה לתור אתה טובה הארץ מאד מאד"
    },
    {
      "number": 8,
      "hebrew": "אם־חפץ בנו יהוה והביא אתנו אל־הארץ הזאת ונתנה לנו ארץ אשר־הוא זבת חלב ודבש"
    },
    {
      "number": 9,
      "hebrew": "אך ביהוה אל־תמרדו ואתם אל־תיראו את־עם הארץ כי לחמנו הם סר צלם מעליהם ויהוה אתנו אל־תיראם"
    },
    {
      "number": 10,
      "hebrew": "ויאמרו כל־העדה לרגום אתם באבנים וכבוד יהוה נראה באהל מועד אל־כל־בני ישראל",
      "parsha": "פ"
    },
    {
      "number": 11,
      "hebrew": "ויאמר יהוה אל־משה עד־אנה ינאצני העם הזה ועד־אנה לא־יאמינו בי בכל האתות אשר עשיתי בקרבו"
    },
    {
      "number": 12,
      "hebrew": "אכנו בדבר ואורשנו ואעשה אתך לגוי־גדול ועצום ממנו"
    },
    {
      "number": 13,
      "hebrew": "ויאמר משה אל־יהוה ושמעו מצרים כי־העלית בכחך את־העם הזה מקרבו"
    },
    {
      "number": 14,
      "hebrew": "ואמרו אל־יושב הארץ הזאת שמעו כי־אתה יהוה בקרב העם הזה אשר־עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה"
    },
    {
      "number": 15,
      "hebrew": "והמתה את־העם הזה כאיש אחד ואמרו הגוים אשר־שמעו את־שמעך לאמר"
    },
    {
      "number": 16,
      "hebrew": "מבלתי יכלת יהוה להביא את־העם הזה אל־הארץ אשר־נשבע להם וישחטם במדבר"
    },
    {
      "number": 17,
      "hebrew": "ועתה יגדל־נא כח אדני כאשר דברת לאמר"
    },
    {
      "number": 18,
      "hebrew": "יהוה ארך אפים ורב־חסד נשא עון ופשע ונקה לא ינקה פקד עון אבות על־בנים על־שלשים ועל־רבעים"
    },
    {
      "number": 19,
      "hebrew": "סלח־נא לעון העם הזה כגדל חסדך וכאשר נשאתה לעם הזה ממצרים ועד־הנה"
    },
    {
      "number": 20,
      "hebrew": "ויאמר יהוה סלחתי כדברך"
    },
    {
      "number": 21,
      "hebrew": "ואולם חי־אני וימלא כבוד־יהוה את־כל־הארץ"
    },
    {
      "number": 22,
      "hebrew": "כי כל־האנשים הראים את־כבדי ואת־אתתי אשר־עשיתי במצרים ובמדבר וינסו אתי זה עשר פעמים ולא שמעו בקולי"
    },
    {
      "number": 23,
      "hebrew": "אם־יראו את־הארץ אשר נשבעתי לאבתם וכל־מנאצי לא יראוה"
    },
    {
      "number": 24,
      "hebrew": "ועבדי כלב עקב היתה רוח אחרת עמו וימלא אחרי והביאתיו אל־הארץ אשר־בא שמה וזרעו יורשנה"
    },
    {
      "number": 25,
      "hebrew": "והעמלקי והכנעני יושב בעמק מחר פנו וסעו לכם המדבר דרך ים־סוף",
      "parsha": "פ"
    },
    {
      "number": 26,
      "hebrew": "וידבר יהוה אל־משה ואל־אהרן לאמר"
    },
    {
      "number": 27,
      "hebrew": "עד־מתי לעדה הרעה הזאת אשר המה מלינים עלי את־תלנות בני ישראל אשר המה מלינים עלי שמעתי"
    },
    {
      "number": 28,
      "hebrew": "אמר אלהם חי־אני נאם־יהוה אם־לא כאשר דברתם באזני כן אעשה לכם"
    },
    {
      "number": 29,
      "hebrew": "במדבר הזה יפלו פגריכם וכל־פקדיכם לכל־מספרכם מבן עשרים שנה ומעלה אשר הלינתם עלי"
    },
    {
      "number": 30,
      "hebrew": "אם־אתם תבאו אל־הארץ אשר נשאתי את־ידי לשכן אתכם בה כי אם־כלב בן־יפנה ויהושע בן־נון"
    },
    {
      "number": 31,
      "hebrew": "וטפכם אשר אמרתם לבז יהיה והביאתי אתם וידעו את־הארץ אשר מאסתם בה"
    },
    {
      "number": 32,
      "hebrew": "ופגריכם אתם יפלו במדבר הזה"
    },
    {
      "number": 33,
      "hebrew": "ובניכם יהיו רעים במדבר ארבעים שנה ונשאו את־זנותיכם עד־תם פגריכם במדבר"
    },
    {
      "number": 34,
      "hebrew": "במספר הימים אשר־תרתם את־הארץ ארבעים יום יום לשנה יום לשנה תשאו את־עונתיכם ארבעים שנה וידעתם את־תנואתי"
    },
    {
      "number": 35,
      "hebrew": "אני יהוה דברתי אם־לא זאת אעשה לכל־העדה הרעה הזאת הנועדים עלי במדבר הזה יתמו ושם ימתו"
    },
    {
      "number": 36,
      "hebrew": "והאנשים אשר־שלח משה לתור את־הארץ וישבו וילונו [וילינו] עליו את־כל־העדה להוציא דבה על־הארץ"
    },
    {
      "number": 37,
      "hebrew": "וימתו האנשים מוצאי דבת־הארץ רעה במגפה לפני יהוה"
    },
    {
      "number": 38,
      "hebrew": "ויהושע בן־נון וכלב בן־יפנה חיו מן־האנשים ההם ההלכים לתור את־הארץ"
    },
    {
      "number": 39,
      "hebrew": "וידבר משה את־הדברים האלה אל־כל־בני ישראל ויתאבלו העם מאד"
    },
    {
      "number": 40,
      "hebrew": "וישכמו בבקר ויעלו אל־ראש־ההר לאמר הננו ועלינו אל־המקום אשר־אמר יהוה כי חטאנו"
    },
    {
      "number": 41,
      "hebrew": "ויאמר משה למה זה אתם עברים את־פי יהוה והוא לא תצלח"
    },
    {
      "number": 42,
      "hebrew": "אל־תעלו כי אין יהוה בקרבכם ולא תנגפו לפני איביכם"
    },
    {
      "number": 43,
      "hebrew": "כי העמלקי והכנעני שם לפניכם ונפלתם בחרב כי־על־כן שבתם מאחרי יהוה ולא־יהיה יהוה עמכם"
    },
    {
      "number": 44,
      "hebrew": "ויעפלו לעלות אל־ראש ההר וארון ברית־יהוה ומשה לא־משו מקרב המחנה"
    },
    {
      "number": 45,
      "hebrew": "וירד העמלקי והכנעני הישב בהר ההוא ויכום ויכתום עד־החרמה",
      "parsha": "פ"
    }
  ]
}