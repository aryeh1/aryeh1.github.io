{
  "book": "Numbers",
  "bookHebrew": "במדבר",
  "chapter": 18,
  "verses": [
    {
      "number": 1,
      "hebrew": "ויאמר יהוה אל־אהרן אתה ובניך ובית־אביך אתך תשאו את־עון המקדש ואתה ובניך אתך תשאו את־עון כהנתכם"
    },
    {
      "number": 2,
      "hebrew": "וגם את־אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת"
    },
    {
      "number": 3,
      "hebrew": "ושמרו משמרתך ומשמרת כל־האהל אך אל־כלי הקדש ואל־המזבח לא יקרבו ולא־ימתו גם־הם גם־אתם"
    },
    {
      "number": 4,
      "hebrew": "ונלוו עליך ושמרו את־משמרת אהל מועד לכל עבדת האהל וזר לא־יקרב אליכם"
    },
    {
      "number": 5,
      "hebrew": "ושמרתם את משמרת הקדש ואת משמרת המזבח ולא־יהיה עוד קצף על־בני ישראל"
    },
    {
      "number": 6,
      "hebrew": "ואני הנה לקחתי את־אחיכם הלוים מתוך בני ישראל לכם מתנה נתנים ליהוה לעבד את־עבדת אהל מועד"
    },
    {
      "number": 7,
      "hebrew": "ואתה ובניך אתך תשמרו את־כהנתכם לכל־דבר המזבח ולמבית לפרכת ועבדתם עבדת מתנה אתן את־כהנתכם והזר הקרב יומת",
      "parsha": "פ"
    },
    {
      "number": 8,
      "hebrew": "וידבר יהוה אל־אהרן ואני הנה נתתי לך את־משמרת תרומתי לכל־קדשי בני־ישראל לך נתתים למשחה ולבניך לחק־עולם"
    },
    {
      "number": 9,
      "hebrew": "זה־יהיה לך מקדש הקדשים מן־האש כל־קרבנם לכל־מנחתם ולכל־חטאתם ולכל־אשמם אשר ישיבו לי קדש קדשים לך הוא ולבניך"
    },
    {
      "number": 10,
      "hebrew": "בקדש הקדשים תאכלנו כל־זכר יאכל אתו קדש יהיה־לך"
    },
    {
      "number": 11,
      "hebrew": "וזה־לך תרומת מתנם לכל־תנופת בני ישראל לך נתתים ולבניך ולבנתיך אתך לחק־עולם כל־טהור בביתך יאכל אתו"
    },
    {
      "number": 12,
      "hebrew": "כל חלב יצהר וכל־חלב תירוש ודגן ראשיתם אשר־יתנו ליהוה לך נתתים"
    },
    {
      "number": 13,
      "hebrew": "בכורי כל־אשר בארצם אשר־יביאו ליהוה לך יהיה כל־טהור בביתך יאכלנו"
    },
    {
      "number": 14,
      "hebrew": "כל־חרם בישראל לך יהיה"
    },
    {
      "number": 15,
      "hebrew": "כל־פטר רחם לכל־בשר אשר־יקריבו ליהוה באדם ובבהמה יהיה־לך אך פדה תפדה את בכור האדם ואת בכור־הבהמה הטמאה תפדה"
    },
    {
      "number": 16,
      "hebrew": "ופדויו מבן־חדש תפדה בערכך כסף חמשת שקלים בשקל הקדש עשרים גרה הוא"
    },
    {
      "number": 17,
      "hebrew": "אך בכור־שור או־בכור כשב או־בכור עז לא תפדה קדש הם את־דמם תזרק על־המזבח ואת־חלבם תקטיר אשה לריח ניחח ליהוה"
    },
    {
      "number": 18,
      "hebrew": "ובשרם יהיה־לך כחזה התנופה וכשוק הימין לך יהיה"
    },
    {
      "number": 19,
      "hebrew": "כל תרומת הקדשים אשר ירימו בני־ישראל ליהוה נתתי לך ולבניך ולבנתיך אתך לחק־עולם ברית מלח עולם הוא לפני יהוה לך ולזרעך אתך"
    },
    {
      "number": 20,
      "hebrew": "ויאמר יהוה אל־אהרן בארצם לא תנחל וחלק לא־יהיה לך בתוכם אני חלקך ונחלתך בתוך בני ישראל",
      "parsha": "ס"
    },
    {
      "number": 21,
      "hebrew": "ולבני לוי הנה נתתי כל־מעשר בישראל לנחלה חלף עבדתם אשר־הם עבדים את־עבדת אהל מועד"
    },
    {
      "number": 22,
      "hebrew": "ולא־יקרבו עוד בני ישראל אל־אהל מועד לשאת חטא למות"
    },
    {
      "number": 23,
      "hebrew": "ועבד הלוי הוא את־עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה"
    },
    {
      "number": 24,
      "hebrew": "כי את־מעשר בני־ישראל אשר ירימו ליהוה תרומה נתתי ללוים לנחלה על־כן אמרתי להם בתוך בני ישראל לא ינחלו נחלה",
      "parsha": "פ"
    },
    {
      "number": 25,
      "hebrew": "וידבר יהוה אל־משה לאמר"
    },
    {
      "number": 26,
      "hebrew": "ואל־הלוים תדבר ואמרת אלהם כי־תקחו מאת בני־ישראל את־המעשר אשר נתתי לכם מאתם בנחלתכם והרמתם ממנו תרומת יהוה מעשר מן־המעשר"
    },
    {
      "number": 27,
      "hebrew": "ונחשב לכם תרומתכם כדגן מן־הגרן וכמלאה מן־היקב"
    },
    {
      "number": 28,
      "hebrew": "כן תרימו גם־אתם תרומת יהוה מכל מעשרתיכם אשר תקחו מאת בני ישראל ונתתם ממנו את־תרומת יהוה לאהרן הכהן"
    },
    {
      "number": 29,
      "hebrew": "מכל מתנתיכם תרימו את כל־תרומת יהוה מכל־חלבו את־מקדשו ממנו"
    },
    {
      "number": 30,
      "hebrew": "ואמרת אלהם בהרימכם את־חלבו ממנו ונחשב ללוים כתבואת גרן וכתבואת יקב"
    },
    {
      "number": 31,
      "hebrew": "ואכלתם אתו בכל־מקום אתם וביתכם כי־שכר הוא לכם חלף עבדתכם באהל מועד"
    },
    {
      "number": 32,
      "hebrew": "ולא־תשאו עליו חטא בהרימכם את־חלבו ממנו ואת־קדשי בני־ישראל לא תחללו ולא תמותו",
      "parsha": "פ"
    }
  ]
}