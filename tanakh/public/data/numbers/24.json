{
  "book": "Numbers",
  "bookHebrew": "במדבר",
  "chapter": 24,
  "verses": [
    {
      "number": 1,
      "hebrew": "וירא בלעם כי טוב בעיני יהוה לברך את־ישראל ולא־הלך כפעם־בפעם לקראת נחשים וישת אל־המדבר פניו"
    },
    {
      "number": 2,
      "hebrew": "וישא בלעם את־עיניו וירא את־ישראל שכן לשבטיו ותהי עליו רוח אלהים"
    },
    {
      "number": 3,
      "hebrew": "וישא משלו ויאמר נאם בלעם בנו בער ונאם הגבר שתם העין"
    },
    {
      "number": 4,
      "hebrew": "נאם שמע אמרי־אל אשר מחזה שדי יחזה נפל וגלוי עינים"
    },
    {
      "number": 5,
      "hebrew": "מה־טבו אהליך יעקב משכנתיך ישראל"
    },
    {
      "number": 6,
      "hebrew": "כנחלים נטיו כגנת עלי נהר כאהלים נטע יהוה כארזים עלי־מים"
    },
    {
      "number": 7,
      "hebrew": "יזל־מים מדליו וזרעו במים רבים וירם מאגג מלכו ותנשא מלכתו"
    },
    {
      "number": 8,
      "hebrew": "אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ"
    },
    {
      "number": 9,
      "hebrew": "כרע שכב כארי וכלביא מי יקימנו מברכיך ברוך וארריך ארור"
    },
    {
      "number": 10,
      "hebrew": "ויחר־אף בלק אל־בלעם ויספק את־כפיו ויאמר בלק אל־בלעם לקב איבי קראתיך והנה ברכת ברך זה שלש פעמים"
    },
    {
      "number": 11,
      "hebrew": "ועתה ברח־לך אל־מקומך אמרתי כבד אכבדך והנה מנעך יהוה מכבוד"
    },
    {
      "number": 12,
      "hebrew": "ויאמר בלעם אל־בלק הלא גם אל־מלאכיך אשר־שלחת אלי דברתי לאמר"
    },
    {
      "number": 13,
      "hebrew": "אם־יתן־לי בלק מלא ביתו כסף וזהב לא אוכל לעבר את־פי יהוה לעשות טובה או רעה מלבי אשר־ידבר יהוה אתו אדבר"
    },
    {
      "number": 14,
      "hebrew": "ועתה הנני הולך לעמי לכה איעצך אשר יעשה העם הזה לעמך באחרית הימים"
    },
    {
      "number": 15,
      "hebrew": "וישא משלו ויאמר נאם בלעם בנו בער ונאם הגבר שתם העין"
    },
    {
      "number": 16,
      "hebrew": "נאם שמע אמרי־אל וידע דעת עליון מחזה שדי יחזה נפל וגלוי עינים"
    },
    {
      "number": 17,
      "hebrew": "אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל־בני־שת"
    },
    {
      "number": 18,
      "hebrew": "והיה אדום ירשה והיה ירשה שעיר איביו וישראל עשה חיל"
    },
    {
      "number": 19,
      "hebrew": "וירד מיעקב והאביד שריד מעיר"
    },
    {
      "number": 20,
      "hebrew": "וירא את־עמלק וישא משלו ויאמר ראשית גוים עמלק ואחריתו עדי אבד"
    },
    {
      "number": 21,
      "hebrew": "וירא את־הקיני וישא משלו ויאמר איתן מושבך ושים בסלע קנך"
    },
    {
      "number": 22,
      "hebrew": "כי אם־יהיה לבער קין עד־מה אשור תשבך"
    },
    {
      "number": 23,
      "hebrew": "וישא משלו ויאמר אוי מי יחיה משמו אל"
    },
    {
      "number": 24,
      "hebrew": "וצים מיד כתים וענו אשור וענו־עבר וגם־הוא עדי אבד"
    },
    {
      "number": 25,
      "hebrew": "ויקם בלעם וילך וישב למקמו וגם־בלק הלך לדרכו"
    }
  ]
}