{
  "book": "Numbers",
  "bookHebrew": "במדבר",
  "chapter": 5,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "צו את־בני ישראל וישלחו מן־המחנה כל־צרוע וכל־זב וכל טמא לנפש"
    },
    {
      "number": 3,
      "hebrew": "מזכר עד־נקבה תשלחו אל־מחוץ למחנה תשלחום ולא יטמאו את־מחניהם אשר אני שכן בתוכם"
    },
    {
      "number": 4,
      "hebrew": "ויעשו־כן בני ישראל וישלחו אותם אל־מחוץ למחנה כאשר דבר יהוה אל־משה כן עשו בני ישראל"
    },
    {
      "number": 5,
      "hebrew": "וידבר יהוה אל־משה לאמר"
    },
    {
      "number": 6,
      "hebrew": "דבר אל־בני ישראל איש או־אשה כי יעשו מכל־חטאת האדם למעל מעל ביהוה ואשמה הנפש ההוא"
    },
    {
      "number": 7,
      "hebrew": "והתודו את־חטאתם אשר עשו והשיב את־אשמו בראשו וחמישתו יסף עליו ונתן לאשר אשם לו"
    },
    {
      "number": 8,
      "hebrew": "ואם־אין לאיש גאל להשיב האשם אליו האשם המושב ליהוה לכהן מלבד איל הכפרים אשר יכפר־בו עליו"
    },
    {
      "number": 9,
      "hebrew": "וכל־תרומה לכל־קדשי בני־ישראל אשר־יקריבו לכהן לו יהיה"
    },
    {
      "number": 10,
      "hebrew": "ואיש את־קדשיו לו יהיו איש אשר־יתן לכהן לו יהיה"
    },
    {
      "number": 11,
      "hebrew": "וידבר יהוה אל־משה לאמר"
    },
    {
      "number": 12,
      "hebrew": "דבר אל־בני ישראל ואמרת אלהם איש איש כי־תשטה אשתו ומעלה בו מעל"
    },
    {
      "number": 13,
      "hebrew": "ושכב איש אתה שכבת־זרע ונעלם מעיני אישה ונסתרה והיא נטמאה ועד אין בה והוא לא נתפשה"
    },
    {
      "number": 14,
      "hebrew": "ועבר עליו רוח־קנאה וקנא את־אשתו והוא נטמאה או־עבר עליו רוח־קנאה וקנא את־אשתו והיא לא נטמאה"
    },
    {
      "number": 15,
      "hebrew": "והביא האיש את־אשתו אל־הכהן והביא את־קרבנה עליה עשירת האיפה קמח שערים לא־יצק עליו שמן ולא־יתן עליו לבנה כי־מנחת קנאת הוא מנחת זכרון מזכרת עון"
    },
    {
      "number": 16,
      "hebrew": "והקריב אתה הכהן והעמדה לפני יהוה"
    },
    {
      "number": 17,
      "hebrew": "ולקח הכהן מים קדשים בכלי־חרש ומן־העפר אשר יהיה בקרקע המשכן יקח הכהן ונתן אל־המים"
    },
    {
      "number": 18,
      "hebrew": "והעמיד הכהן את־האשה לפני יהוה ופרע את־ראש האשה ונתן על־כפיה את מנחת הזכרון מנחת קנאת הוא וביד הכהן יהיו מי המרים המאררים"
    },
    {
      "number": 19,
      "hebrew": "והשביע אתה הכהן ואמר אל־האשה אם־לא שכב איש אתך ואם־לא שטית טמאה תחת אישך הנקי ממי המרים המאררים האלה"
    },
    {
      "number": 20,
      "hebrew": "ואת כי שטית תחת אישך וכי נטמאת ויתן איש בך את־שכבתו מבלעדי אישך"
    },
    {
      "number": 21,
      "hebrew": "והשביע הכהן את־האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך בתת יהוה את־ירכך נפלת ואת־בטנך צבה"
    },
    {
      "number": 22,
      "hebrew": "ובאו המים המאררים האלה במעיך לצבות בטן ולנפל ירך ואמרה האשה אמן אמן"
    },
    {
      "number": 23,
      "hebrew": "וכתב את־האלת האלה הכהן בספר ומחה אל־מי המרים"
    },
    {
      "number": 24,
      "hebrew": "והשקה את־האשה את־מי המרים המאררים ובאו בה המים המאררים למרים"
    },
    {
      "number": 25,
      "hebrew": "ולקח הכהן מיד האשה את מנחת הקנאת והניף את־המנחה לפני יהוה והקריב אתה אל־המזבח"
    },
    {
      "number": 26,
      "hebrew": "וקמץ הכהן מן־המנחה את־אזכרתה והקטיר המזבחה ואחר ישקה את־האשה את־המים"
    },
    {
      "number": 27,
      "hebrew": "והשקה את־המים והיתה אם־נטמאה ותמעל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה"
    },
    {
      "number": 28,
      "hebrew": "ואם־לא נטמאה האשה וטהרה הוא ונקתה ונזרעה זרע"
    },
    {
      "number": 29,
      "hebrew": "זאת תורת הקנאת אשר תשטה אשה תחת אישה ונטמאה"
    },
    {
      "number": 30,
      "hebrew": "או איש אשר תעבר עליו רוח קנאה וקנא את־אשתו והעמיד את־האשה לפני יהוה ועשה לה הכהן את כל־התורה הזאת"
    },
    {
      "number": 31,
      "hebrew": "ונקה האיש מעון והאשה ההוא תשא את־עונה"
    }
  ]
}