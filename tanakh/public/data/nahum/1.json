{
  "book": "Nahum",
  "bookHebrew": "נחום",
  "chapter": 1,
  "verses": [
    {
      "number": 1,
      "hebrew": "משא נינוה ספר חזון נחום האלקשי"
    },
    {
      "number": 2,
      "hebrew": "אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו"
    },
    {
      "number": 3,
      "hebrew": "יהוה ארך אפים וגדול־[וגדל־] כח ונקה לא ינקה יהוה בסופה ובשערה דרכו וענן אבק רגליו"
    },
    {
      "number": 4,
      "hebrew": "גוער בים ויבשהו וכל־הנהרות החריב אמלל בשן וכרמל ופרח לבנון אמלל"
    },
    {
      "number": 5,
      "hebrew": "הרים רעשו ממנו והגבעות התמגגו ותשא הארץ מפניו ותבל וכל־ישבי בה"
    },
    {
      "number": 6,
      "hebrew": "לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו"
    },
    {
      "number": 7,
      "hebrew": "טוב יהוה למעוז ביום צרה וידע חסי בו"
    },
    {
      "number": 8,
      "hebrew": "ובשטף עבר כלה יעשה מקומה ואיביו ירדף־חשך"
    },
    {
      "number": 9,
      "hebrew": "מה־תחשבון אל־יהוה כלה הוא עשה לא־תקום פעמים צרה"
    },
    {
      "number": 10,
      "hebrew": "כי עד־סירים סבכים וכסבאם סבואים אכלו כקש יבש מלא"
    },
    {
      "number": 11,
      "hebrew": "ממך יצא חשב על־יהוה רעה יעץ בליעל",
      "parsha": "ס"
    },
    {
      "number": 12,
      "hebrew": "כה אמר יהוה אם־שלמים וכן רבים וכן נגזו ועבר וענתך לא אענך עוד"
    },
    {
      "number": 13,
      "hebrew": "ועתה אשבר מטהו מעליך ומוסרתיך אנתק"
    },
    {
      "number": 14,
      "hebrew": "וצוה עליך יהוה לא־יזרע משמך עוד מבית אלהיך אכרית פסל ומסכה אשים קברך כי קלות",
      "parsha": "פ"
    }
  ]
}