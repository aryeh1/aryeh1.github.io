{
  "book": "I Chronicles",
  "bookHebrew": "דברי הימים א",
  "chapter": 13,
  "verses": [
    {
      "number": 1,
      "hebrew": "ויועץ דויד עם־שרי האלפים והמאות לכל־נגיד"
    },
    {
      "number": 2,
      "hebrew": "ויאמר דויד לכל קהל ישראל אם־עליכם טוב ומן־יהוה אלהינו נפרצה נשלחה על־אחינו הנשארים בכל ארצות ישראל ועמהם הכהנים והלוים בערי מגרשיהם ויקבצו אלינו"
    },
    {
      "number": 3,
      "hebrew": "ונסבה את־ארון אלהינו אלינו כי־לא דרשנהו בימי שאול"
    },
    {
      "number": 4,
      "hebrew": "ויאמרו כל־הקהל לעשות כן כי־ישר הדבר בעיני כל־העם"
    },
    {
      "number": 5,
      "hebrew": "ויקהל דויד את־כל־ישראל מן־שיחור מצרים ועד־לבוא חמת להביא את־ארון האלהים מקרית יערים"
    },
    {
      "number": 6,
      "hebrew": "ויעל דויד וכל־ישראל בעלתה אל־קרית יערים אשר ליהודה להעלות משם את ארון האלהים יהוה יושב הכרובים אשר־נקרא שם"
    },
    {
      "number": 7,
      "hebrew": "וירכיבו את־ארון האלהים על־עגלה חדשה מבית אבינדב ועזא ואחיו נהגים בעגלה"
    },
    {
      "number": 8,
      "hebrew": "ודויד וכל־ישראל משחקים לפני האלהים בכל־עז ובשירים ובכנרות ובנבלים ובתפים ובמצלתים ובחצצרות"
    },
    {
      "number": 9,
      "hebrew": "ויבאו עד־גרן כידן וישלח עזא את־ידו לאחז את־הארון כי שמטו הבקר"
    },
    {
      "number": 10,
      "hebrew": "ויחר־אף יהוה בעזא ויכהו על אשר־שלח ידו על־הארון וימת שם לפני אלהים"
    },
    {
      "number": 11,
      "hebrew": "ויחר לדויד כי־פרץ יהוה פרץ בעזא ויקרא למקום ההוא פרץ עזא עד היום הזה"
    },
    {
      "number": 12,
      "hebrew": "ויירא דויד את־האלהים ביום ההוא לאמר היך אביא אלי את ארון האלהים"
    },
    {
      "number": 13,
      "hebrew": "ולא־הסיר דויד את־הארון אליו אל־עיר דויד ויטהו אל־בית עבד־אדם הגתי"
    },
    {
      "number": 14,
      "hebrew": "וישב ארון האלהים עם־בית עבד אדם בביתו שלשה חדשים ויברך יהוה את־בית עבד־אדם ואת־כל־אשר־לו",
      "parsha": "ס"
    }
  ]
}