{
  "book": "I Chronicles",
  "bookHebrew": "דברי הימים א",
  "chapter": 23,
  "verses": [
    {
      "number": 1,
      "hebrew": "ודויד זקן ושבע ימים וימלך את־שלמה בנו על־ישראל"
    },
    {
      "number": 2,
      "hebrew": "ויאסף את־כל־שרי ישראל והכהנים והלוים"
    },
    {
      "number": 3,
      "hebrew": "ויספרו הלוים מבן שלשים שנה ומעלה ויהי מספרם לגלגלתם לגברים שלשים ושמונה אלף"
    },
    {
      "number": 4,
      "hebrew": "מאלה לנצח על־מלאכת בית־יהוה עשרים וארבעה אלף ושטרים ושפטים ששת אלפים"
    },
    {
      "number": 5,
      "hebrew": "וארבעת אלפים שערים וארבעת אלפים מהללים ליהוה בכלים אשר עשיתי להלל",
      "parsha": "ס"
    },
    {
      "number": 6,
      "hebrew": "ויחלקם דויד מחלקות לבני לוי לגרשון קהת ומררי",
      "parsha": "ס"
    },
    {
      "number": 7,
      "hebrew": "לגרשני לעדן ושמעי",
      "parsha": "ס"
    },
    {
      "number": 8,
      "hebrew": "בני לעדן הראש יחיאל וזתם ויואל שלשה",
      "parsha": "ס"
    },
    {
      "number": 9,
      "hebrew": "בני שמעי שלמות [שלומית] וחזיאל והרן שלשה אלה ראשי האבות ללעדן",
      "parsha": "ס"
    },
    {
      "number": 10,
      "hebrew": "ובני שמעי יחת זינא ויעוש ובריעה אלה בני־שמעי ארבעה"
    },
    {
      "number": 11,
      "hebrew": "ויהי־יחת הראש וזיזה השני ויעוש ובריעה לא־הרבו בנים ויהיו לבית אב לפקדה אחת",
      "parsha": "ס"
    },
    {
      "number": 12,
      "hebrew": "בני קהת עמרם יצהר חברון ועזיאל ארבעה",
      "parsha": "ס"
    },
    {
      "number": 13,
      "hebrew": "בני עמרם אהרן ומשה ויבדל אהרן להקדישו קדש קדשים הוא־ובניו עד־עולם להקטיר לפני יהוה לשרתו ולברך בשמו עד־עולם"
    },
    {
      "number": 14,
      "hebrew": "ומשה איש האלהים בניו יקראו על־שבט הלוי",
      "parsha": "ס"
    },
    {
      "number": 15,
      "hebrew": "בני משה גרשם ואליעזר"
    },
    {
      "number": 16,
      "hebrew": "בני גרשום שבואל הראש"
    },
    {
      "number": 17,
      "hebrew": "ויהיו בני־אליעזר רחביה הראש ולא־היה לאליעזר בנים אחרים ובני רחביה רבו למעלה",
      "parsha": "ס"
    },
    {
      "number": 18,
      "hebrew": "בני יצהר שלמית הראש"
    },
    {
      "number": 19,
      "hebrew": "בני חברון יריהו הראש אמריה השני יחזיאל השלישי ויקמעם הרביעי"
    },
    {
      "number": 20,
      "hebrew": "בני עזיאל מיכה הראש וישיה השני"
    },
    {
      "number": 21,
      "hebrew": "בני מררי מחלי ומושי בני מחלי אלעזר וקיש"
    },
    {
      "number": 22,
      "hebrew": "וימת אלעזר ולא־היו לו בנים כי אם־בנות וישאום בני־קיש אחיהם"
    },
    {
      "number": 23,
      "hebrew": "בני מושי מחלי ועדר וירמות שלשה",
      "parsha": "ס"
    },
    {
      "number": 24,
      "hebrew": "אלה בני־לוי לבית אבתיהם ראשי האבות לפקודיהם במספר שמות לגלגלתם עשה המלאכה לעבדת בית יהוה מבן עשרים שנה ומעלה"
    },
    {
      "number": 25,
      "hebrew": "כי אמר דויד הניח יהוה אלהי־ישראל לעמו וישכן בירושלם עד־לעולם"
    },
    {
      "number": 26,
      "hebrew": "וגם ללוים אין־לשאת את־המשכן ואת־כל־כליו לעבדתו"
    },
    {
      "number": 27,
      "hebrew": "כי בדברי דויד האחרנים המה מספר בני־לוי מבן עשרים שנה ולמעלה"
    },
    {
      "number": 28,
      "hebrew": "כי מעמדם ליד־בני אהרן לעבדת בית יהוה על־החצרות ועל־הלשכות ועל־טהרת לכל־קדש ומעשה עבדת בית האלהים"
    },
    {
      "number": 29,
      "hebrew": "וללחם המערכת ולסלת למנחה ולרקיקי המצות ולמחבת ולמרבכת ולכל־משורה ומדה"
    },
    {
      "number": 30,
      "hebrew": "ולעמד בבקר בבקר להדות ולהלל ליהוה וכן לערב"
    },
    {
      "number": 31,
      "hebrew": "ולכל העלות עלות ליהוה לשבתות לחדשים ולמעדים במספר כמשפט עליהם תמיד לפני יהוה"
    },
    {
      "number": 32,
      "hebrew": "ושמרו את־משמרת אהל־מועד ואת משמרת הקדש ומשמרת בני אהרן אחיהם לעבדת בית יהוה",
      "parsha": "פ"
    }
  ]
}