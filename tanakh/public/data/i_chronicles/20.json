{
  "book": "I Chronicles",
  "bookHebrew": "דברי הימים א",
  "chapter": 20,
  "verses": [
    {
      "number": 1,
      "hebrew": "ויהי לעת תשובת השנה לעת צאת המלכים וינהג יואב את־חיל הצבא וישחת את־ארץ בני־עמון ויבא ויצר את־רבה ודויד ישב בירושלם ויך יואב את־רבה ויהרסה"
    },
    {
      "number": 2,
      "hebrew": "ויקח דויד את־עטרת־מלכם מעל ראשו וימצאה משקל ככר־זהב ובה אבן יקרה ותהי על־ראש דויד ושלל העיר הוציא הרבה מאד"
    },
    {
      "number": 3,
      "hebrew": "ואת־העם אשר־בה הוציא וישר במגרה ובחריצי הברזל ובמגרות וכן יעשה דויד לכל ערי בני־עמון וישב דויד וכל־העם ירושלם"
    },
    {
      "number": 4,
      "hebrew": "ויהי אחריכן ותעמד מלחמה בגזר עם־פלשתים אז הכה סבכי החשתי את־ספי מילדי הרפאים ויכנעו"
    },
    {
      "number": 5,
      "hebrew": "ותהי־עוד מלחמה את־פלשתים ויך אלחנן בן־יעור [יעיר] את־לחמי אחי גלית הגתי ועץ חניתו כמנור ארגים"
    },
    {
      "number": 6,
      "hebrew": "ותהי־עוד מלחמה בגת ויהי איש מדה ואצבעתיו שש־ושש עשרים וארבע וגם־הוא נולד להרפא"
    },
    {
      "number": 7,
      "hebrew": "ויחרף את־ישראל ויכהו יהונתן בן־שמעא אחי דויד"
    },
    {
      "number": 8,
      "hebrew": "אל נולדו להרפא בגת ויפלו ביד־דויד וביד־עבדיו"
    }
  ]
}