{
  "book": "I Chronicles",
  "bookHebrew": "דברי הימים א",
  "chapter": 15,
  "verses": [
    {
      "number": 1,
      "hebrew": "ויעש־לו בתים בעיר דויד ויכן מקום לארון האלהים ויט־לו אהל"
    },
    {
      "number": 2,
      "hebrew": "אז אמר דויד לא לשאת את־ארון האלהים כי אם־הלוים כי־בם בחר יהוה לשאת את־ארון יהוה ולשרתו עד־עולם"
    },
    {
      "number": 3,
      "hebrew": "ויקהל דויד את־כל־ישראל אל־ירושלם להעלות את־ארון יהוה אל־מקומו אשר־הכין לו"
    },
    {
      "number": 4,
      "hebrew": "ויאסף דויד את־בני אהרן ואת־הלוים"
    },
    {
      "number": 5,
      "hebrew": "לבני קהת אוריאל השר ואחיו מאה ועשרים"
    },
    {
      "number": 6,
      "hebrew": "לבני מררי עשיה השר ואחיו מאתים ועשרים"
    },
    {
      "number": 7,
      "hebrew": "לבני גרשום יואל השר ואחיו מאה ושלשים"
    },
    {
      "number": 8,
      "hebrew": "לבני אליצפן שמעיה השר ואחיו מאתים"
    },
    {
      "number": 9,
      "hebrew": "לבני חברון אליאל השר ואחיו שמונים"
    },
    {
      "number": 10,
      "hebrew": "לבני עזיאל עמינדב השר ואחיו מאה ושנים עשר"
    },
    {
      "number": 11,
      "hebrew": "ויקרא דויד לצדוק ולאביתר הכהנים וללוים לאוריאל עשיה ויואל שמעיה ואליאל ועמינדב"
    },
    {
      "number": 12,
      "hebrew": "ויאמר להם אתם ראשי האבות ללוים התקדשו אתם ואחיכם והעליתם את ארון יהוה אלהי ישראל אל־הכינותי לו"
    },
    {
      "number": 13,
      "hebrew": "כי למבראשונה לא אתם פרץ יהוה אלהינו בנו כי־לא דרשנהו כמשפט"
    },
    {
      "number": 14,
      "hebrew": "ויתקדשו הכהנים והלוים להעלות את־ארון יהוה אלהי ישראל"
    },
    {
      "number": 15,
      "hebrew": "וישאו בני־הלוים את ארון האלהים כאשר צוה משה כדבר יהוה בכתפם במטות עליהם"
    },
    {
      "number": 16,
      "hebrew": "ויאמר דויד לשרי הלוים להעמיד את־אחיהם המשררים בכלי־שיר נבלים וכנרות ומצלתים משמיעים להרים־בקול לשמחה"
    },
    {
      "number": 17,
      "hebrew": "ויעמידו הלוים את הימן בן־יואל ומן־אחיו אסף בן־ברכיהו ומן־בני מררי אחיהם איתן בן־קושיהו"
    },
    {
      "number": 18,
      "hebrew": "ועמהם אחיהם המשנים זכריהו בן ויעזיאל ושמירמות ויחיאל ועני אליאב ובניהו ומעשיהו ומתתיהו ואליפלהו ומקניהו ועבד אדם ויעיאל השערים"
    },
    {
      "number": 19,
      "hebrew": "והמשררים הימן אסף ואיתן במצלתים נחשת להשמיע"
    },
    {
      "number": 20,
      "hebrew": "וזכריה ועזיאל ושמירמות ויחיאל ועני ואליאב ומעשיהו ובניהו בנבלים על־עלמות"
    },
    {
      "number": 21,
      "hebrew": "ומתתיהו ואליפלהו ומקניהו ועבד אדם ויעיאל ועזזיהו בכנרות על־השמינית לנצח"
    },
    {
      "number": 22,
      "hebrew": "וכנניהו שר־הלוים במשא יסר במשא כי מבין הוא"
    },
    {
      "number": 23,
      "hebrew": "וברכיה ואלקנה שערים לארון"
    },
    {
      "number": 24,
      "hebrew": "ושבניהו ויושפט ונתנאל ועמשי וזכריהו ובניהו ואליעזר הכהנים מחצצרים [מחצרים] בחצצרות לפני ארון האלהים ועבד אדם ויחיה שערים לארון"
    },
    {
      "number": 25,
      "hebrew": "ויהי דויד וזקני ישראל ושרי האלפים ההלכים להעלות את־ארון ברית־יהוה מן־בית עבד־אדם בשמחה"
    },
    {
      "number": 26,
      "hebrew": "ויהי בעזר האלהים את־הלוים נשאי ארון ברית־יהוה ויזבחו שבעה־פרים ושבעה אילים"
    },
    {
      "number": 27,
      "hebrew": "ודויד מכרבל במעיל בוץ וכל־הלוים הנשאים את־הארון והמשררים וכנניה השר המשא המשררים ועל־דויד אפוד בד"
    },
    {
      "number": 28,
      "hebrew": "וכל־ישראל מעלים את־ארון ברית־יהוה בתרועה ובקול שופר ובחצצרות ובמצלתים משמעים בנבלים וכנרות"
    },
    {
      "number": 29,
      "hebrew": "ויהי ארון ברית יהוה בא עד־עיר דויד ומיכל בת־שאול נשקפה בעד החלון ותרא את־המלך דויד מרקד ומשחק ותבז לו בלבה"
    }
  ]
}