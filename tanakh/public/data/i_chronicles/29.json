{
  "book": "I Chronicles",
  "bookHebrew": "דברי הימים א",
  "chapter": 29,
  "verses": [
    {
      "number": 1,
      "hebrew": "ויאמר דויד המלך לכל־הקהל שלמה בני אחד בחר־בו אלהים נער ורך והמלאכה גדולה כי לא לאדם הבירה כי ליהוה אלהים"
    },
    {
      "number": 2,
      "hebrew": "וככל־כחי הכינותי לבית־אלהי הזהב לזהב והכסף לכסף והנחשת לנחשת הברזל לברזל והעצים לעצים אבני־שהם ומלואים אבני־פוך ורקמה וכל אבן יקרה ואבני־שיש לרב"
    },
    {
      "number": 3,
      "hebrew": "ועוד ברצותי בבית אלהי יש־לי סגלה זהב וכסף נתתי לבית־אלהי למעלה מכל־הכינותי לבית הקדש"
    },
    {
      "number": 4,
      "hebrew": "שלשת אלפים ככרי זהב מזהב אופיר ושבעת אלפים ככר־כסף מזקק לטוח קירות הבתים"
    },
    {
      "number": 5,
      "hebrew": "לזהב לזהב ולכסף לכסף ולכל־מלאכה ביד חרשים ומי מתנדב למלאות ידו היום ליהוה"
    },
    {
      "number": 6,
      "hebrew": "ויתנדבו שרי האבות ושרי שבטי ישראל ושרי האלפים והמאות ולשרי מלאכת המלך"
    },
    {
      "number": 7,
      "hebrew": "ויתנו לעבודת בית־האלהים זהב ככרים חמשת־אלפים ואדרכנים רבו וכסף ככרים עשרת אלפים ונחשת רבו ושמונת אלפים ככרים וברזל מאה־אלף ככרים"
    },
    {
      "number": 8,
      "hebrew": "והנמצא אתו אבנים נתנו לאוצר בית־יהוה על יד־יחיאל הגרשני"
    },
    {
      "number": 9,
      "hebrew": "וישמחו העם על־התנדבם כי בלב שלם התנדבו ליהוה וגם דויד המלך שמח שמחה גדולה",
      "parsha": "פ"
    },
    {
      "number": 10,
      "hebrew": "ויברך דויד את־יהוה לעיני כל־הקהל ויאמר דויד ברוך אתה יהוה אלהי ישראל אבינו מעולם ועד־עולם"
    },
    {
      "number": 11,
      "hebrew": "לך יהוה הגדלה והגבורה והתפארת והנצח וההוד כי־כל בשמים ובארץ לך יהוה הממלכה והמתנשא לכל לראש"
    },
    {
      "number": 12,
      "hebrew": "והעשר והכבוד מלפניך ואתה מושל בכל ובידך כח וגבורה ובידך לגדל ולחזק לכל"
    },
    {
      "number": 13,
      "hebrew": "ועתה אלהינו מודים אנחנו לך ומהללים לשם תפארתך"
    },
    {
      "number": 14,
      "hebrew": "וכי מי אני ומי עמי כי־נעצר כח להתנדב כזאת כי־ממך הכל ומידך נתנו לך"
    },
    {
      "number": 15,
      "hebrew": "כי־גרים אנחנו לפניך ותושבים ככל־אבתינו כצל ימינו על־הארץ ואין מקוה"
    },
    {
      "number": 16,
      "hebrew": "יהוה אלהינו כל ההמון הזה אשר הכיננו לבנות־לך בית לשם קדשך מידך היא [הוא] ולך הכל"
    },
    {
      "number": 17,
      "hebrew": "וידעתי אלהי כי אתה בחן לבב ומישרים תרצה אני בישר לבבי התנדבתי כל־אלה ועתה עמך הנמצאו־פה ראיתי בשמחה להתנדב־לך"
    },
    {
      "number": 18,
      "hebrew": "יהוה אלהי אברהם יצחק וישראל אבתינו שמרה־זאת לעולם ליצר מחשבות לבב עמך והכן לבבם אליך"
    },
    {
      "number": 19,
      "hebrew": "ולשלמה בני תן לבב שלם לשמור מצותיך עדותיך וחקיך ולעשות הכל ולבנות הבירה אשר־הכינותי",
      "parsha": "פ"
    },
    {
      "number": 20,
      "hebrew": "ויאמר דויד לכל־הקהל ברכו־נא את־יהוה אלהיכם ויברכו כל־הקהל ליהוה אלהי אבתיהם ויקדו וישתחוו ליהוה ולמלך"
    },
    {
      "number": 21,
      "hebrew": "ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשים אלף ונסכיהם וזבחים לרב לכל־ישראל"
    },
    {
      "number": 22,
      "hebrew": "ויאכלו וישתו לפני יהוה ביום ההוא בשמחה גדולה וימליכו שנית לשלמה בן־דויד וימשחו ליהוה לנגיד ולצדוק לכהן"
    },
    {
      "number": 23,
      "hebrew": "וישב שלמה על־כסא יהוה למלך תחת־דויד אביו ויצלח וישמעו אליו כל־ישראל"
    },
    {
      "number": 24,
      "hebrew": "וכל־השרים והגברים וגם כל־בני המלך דויד נתנו יד תחת שלמה המלך"
    },
    {
      "number": 25,
      "hebrew": "ויגדל יהוה את־שלמה למעלה לעיני כל־ישראל ויתן עליו הוד מלכות אשר לא־היה על־כל־מלך לפניו על־ישראל",
      "parsha": "פ"
    },
    {
      "number": 26,
      "hebrew": "ודויד בן־ישי מלך על־כל־ישראל"
    },
    {
      "number": 27,
      "hebrew": "והימים אשר מלך על־ישראל ארבעים שנה בחברון מלך שבע שנים ובירושלם מלך שלשים ושלוש"
    },
    {
      "number": 28,
      "hebrew": "וימת בשיבה טובה שבע ימים עשר וכבוד וימלך שלמה בנו תחתיו"
    },
    {
      "number": 29,
      "hebrew": "ודברי דויד המלך הראשנים והאחרנים הנם כתובים על־דברי שמואל הראה ועל־דברי נתן הנביא ועל־דברי גד החזה"
    },
    {
      "number": 30,
      "hebrew": "עם כל־מלכותו וגבורתו והעתים אשר עברו עליו ועל־ישראל ועל כל־ממלכות הארצות",
      "parsha": "פ"
    }
  ]
}