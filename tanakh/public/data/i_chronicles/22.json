{
  "book": "I Chronicles",
  "bookHebrew": "דברי הימים א",
  "chapter": 22,
  "verses": [
    {
      "number": 1,
      "hebrew": "ויאמר דויד זה הוא בית יהוה האלהים וזה־מזבח לעלה לישראל",
      "parsha": "פ"
    },
    {
      "number": 2,
      "hebrew": "ויאמר דויד לכנוס את־הגרים אשר בארץ ישראל ויעמד חצבים לחצוב אבני גזית לבנות בית האלהים"
    },
    {
      "number": 3,
      "hebrew": "וברזל לרב למסמרים לדלתות השערים ולמחברות הכין דויד ונחשת לרב אין משקל"
    },
    {
      "number": 4,
      "hebrew": "ועצי ארזים לאין מספר כי הביאו הצידנים והצרים עצי ארזים לרב לדויד",
      "parsha": "פ"
    },
    {
      "number": 5,
      "hebrew": "ויאמר דויד שלמה בני נער ורך והבית לבנות ליהוה להגדיל למעלה לשם ולתפארת לכל־הארצות אכינה נא לו ויכן דויד לרב לפני מותו"
    },
    {
      "number": 6,
      "hebrew": "ויקרא לשלמה בנו ויצוהו לבנות בית ליהוה אלהי ישראל",
      "parsha": "ס"
    },
    {
      "number": 7,
      "hebrew": "ויאמר דויד לשלמה בנו [בני] אני היה עם־לבבי לבנות בית לשם יהוה אלהי"
    },
    {
      "number": 8,
      "hebrew": "ויהי עלי דבר־יהוה לאמר דם לרב שפכת ומלחמות גדלות עשית לא־תבנה בית לשמי כי דמים רבים שפכת ארצה לפני"
    },
    {
      "number": 9,
      "hebrew": "הנה־בן נולד לך הוא יהיה איש מנוחה והנחותי לו מכל־אויביו מסביב כי שלמה יהיה שמו ושלום ושקט אתן על־ישראל בימיו"
    },
    {
      "number": 10,
      "hebrew": "הוא־יבנה בית לשמי והוא יהיה־לי לבן ואני־לו לאב והכינותי כסא מלכותו על־ישראל עד־עולם"
    },
    {
      "number": 11,
      "hebrew": "עתה בני יהי יהוה עמך והצלחת ובנית בית יהוה אלהיך כאשר דבר עליך"
    },
    {
      "number": 12,
      "hebrew": "אך יתן־לך יהוה שכל ובינה ויצוך על־ישראל ולשמור את־תורת יהוה אלהיך"
    },
    {
      "number": 13,
      "hebrew": "אז תצליח אם־תשמור לעשות את־החקים ואת־המשפטים אשר צוה יהוה את־משה על־ישראל חזק ואמץ אל־תירא ואל־תחת"
    },
    {
      "number": 14,
      "hebrew": "והנה בעניי הכינותי לבית־יהוה זהב ככרים מאה־אלף וכסף אלף אלפים ככרים ולנחשת ולברזל אין משקל כי לרב היה ועצים ואבנים הכינותי ועליהם תוסיף"
    },
    {
      "number": 15,
      "hebrew": "ועמך לרב עשי מלאכה חצבים וחרשי אבן ועץ וכל־חכם בכל־מלאכה"
    },
    {
      "number": 16,
      "hebrew": "לזהב לכסף ולנחשת ולברזל אין מספר קום ועשה ויהי יהוה עמך"
    },
    {
      "number": 17,
      "hebrew": "ויצו דויד לכל־שרי ישראל לעזר לשלמה בנו",
      "parsha": "ס"
    },
    {
      "number": 18,
      "hebrew": "הלא יהוה אלהיכם עמכם והניח לכם מסביב כי נתן בידי את ישבי הארץ ונכבשה הארץ לפני יהוה ולפני עמו"
    },
    {
      "number": 19,
      "hebrew": "עתה תנו לבבכם ונפשכם לדרוש ליהוה אלהיכם וקומו ובנו את־מקדש יהוה האלהים להביא את־ארון ברית־יהוה וכלי קדש האלהים לבית הנבנה לשם־יהוה",
      "parsha": "פ"
    }
  ]
}