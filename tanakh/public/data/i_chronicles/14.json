{
  "book": "I Chronicles",
  "bookHebrew": "דברי הימים א",
  "chapter": 14,
  "verses": [
    {
      "number": 1,
      "hebrew": "וישלח חירם [חורם] מלך־צר מלאכים אל־דויד ועצי ארזים וחרשי קיר וחרשי עצים לבנות לו בית"
    },
    {
      "number": 2,
      "hebrew": "וידע דויד כי־הכינו יהוה למלך על־ישראל כי־נשאת למעלה מלכותו בעבור עמו ישראל",
      "parsha": "ס"
    },
    {
      "number": 3,
      "hebrew": "ויקח דויד עוד נשים בירושלם ויולד דויד עוד בנים ובנות"
    },
    {
      "number": 4,
      "hebrew": "ואלה שמות הילודים אשר היו־לו בירושלם שמוע ושובב נתן ושלמה"
    },
    {
      "number": 5,
      "hebrew": "ויבחר ואלישוע ואלפלט"
    },
    {
      "number": 6,
      "hebrew": "ונגה ונפג ויפיע"
    },
    {
      "number": 7,
      "hebrew": "ואלישמע ובעלידע ואליפלט",
      "parsha": "פ"
    },
    {
      "number": 8,
      "hebrew": "וישמעו פלשתים כי־נמשח דויד למלך על־כל־ישראל ויעלו כל־פלשתים לבקש את־דויד וישמע דויד ויצא לפניהם"
    },
    {
      "number": 9,
      "hebrew": "ופלשתים באו ויפשטו בעמק רפאים"
    },
    {
      "number": 10,
      "hebrew": "וישאל דויד באלהים לאמר האעלה על־פלשתיים [פלשתים] ונתתם בידי ויאמר לו יהוה עלה ונתתים בידך"
    },
    {
      "number": 11,
      "hebrew": "ויעלו בבעל־פרצים ויכם שם דויד ויאמר דויד פרץ האלהים את־אויבי בידי כפרץ מים על־כן קראו שם־המקום ההוא בעל פרצים"
    },
    {
      "number": 12,
      "hebrew": "ויעזבו־שם את־אלהיהם ויאמר דויד וישרפו באש",
      "parsha": "פ"
    },
    {
      "number": 13,
      "hebrew": "ויסיפו עוד פלשתים ויפשטו בעמק"
    },
    {
      "number": 14,
      "hebrew": "וישאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים"
    },
    {
      "number": 15,
      "hebrew": "ויהי כשמעך את־קול הצעדה בראשי הבכאים אז תצא במלחמה כי־יצא האלהים לפניך להכות את־מחנה פלשתים"
    },
    {
      "number": 16,
      "hebrew": "ויעש דויד כאשר צוהו האלהים ויכו את־מחנה פלשתים מגבעון ועד־גזרה"
    },
    {
      "number": 17,
      "hebrew": "ויצא שם־דויד בכל־הארצות ויהוה נתן את־פחדו על־כל־הגוים"
    }
  ]
}