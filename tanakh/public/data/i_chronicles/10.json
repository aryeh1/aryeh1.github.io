{
  "book": "I Chronicles",
  "bookHebrew": "דברי הימים א",
  "chapter": 10,
  "verses": [
    {
      "number": 1,
      "hebrew": "ופלשתים נלחמו בישראל וינס איש־ישראל מפני פלשתים ויפלו חללים בהר גלבע"
    },
    {
      "number": 2,
      "hebrew": "וידבקו פלשתים אחרי שאול ואחרי בניו ויכו פלשתים את־יונתן ואת־אבינדב ואת־מלכי־שוע בני שאול"
    },
    {
      "number": 3,
      "hebrew": "ותכבד המלחמה על־שאול וימצאהו המורים בקשת ויחל מן־היורים"
    },
    {
      "number": 4,
      "hebrew": "ויאמר שאול אל־נשא כליו שלף חרבך ודקרני בה פן־יבאו הערלים האלה והתעללו־בי ולא אבה נשא כליו כי ירא מאד ויקח שאול את־החרב ויפל עליה",
      "parsha": "ס"
    },
    {
      "number": 5,
      "hebrew": "וירא נשא־כליו כי מת שאול ויפל גם־הוא על־החרב וימת",
      "parsha": "ס"
    },
    {
      "number": 6,
      "hebrew": "וימת שאול ושלשת בניו וכל־ביתו יחדו מתו"
    },
    {
      "number": 7,
      "hebrew": "ויראו כל־איש ישראל אשר־בעמק כי נסו וכי־מתו שאול ובניו ויעזבו עריהם וינסו ויבאו פלשתים וישבו בהם",
      "parsha": "ס"
    },
    {
      "number": 8,
      "hebrew": "ויהי ממחרת ויבאו פלשתים לפשט את־החללים וימצאו את־שאול ואת־בניו נפלים בהר גלבע"
    },
    {
      "number": 9,
      "hebrew": "ויפשיטהו וישאו את־ראשו ואת־כליו וישלחו בארץ־פלשתים סביב לבשר את־עצביהם ואת־העם"
    },
    {
      "number": 10,
      "hebrew": "וישימו את־כליו בית אלהיהם ואת־גלגלתו תקעו בית דגון",
      "parsha": "ס"
    },
    {
      "number": 11,
      "hebrew": "וישמעו כל יביש גלעד את כל־אשר־עשו פלשתים לשאול"
    },
    {
      "number": 12,
      "hebrew": "ויקומו כל־איש חיל וישאו את־גופת שאול ואת גופת בניו ויביאום יבישה ויקברו את־עצמותיהם תחת האלה ביבש ויצומו שבעת ימים"
    },
    {
      "number": 13,
      "hebrew": "וימת שאול במעלו אשר מעל ביהוה על־דבר יהוה אשר לא־שמר וגם־לשאול באוב לדרוש"
    },
    {
      "number": 14,
      "hebrew": "ולא־דרש ביהוה וימיתהו ויסב את־המלוכה לדויד בן־ישי",
      "parsha": "פ"
    }
  ]
}