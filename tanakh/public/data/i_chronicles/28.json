{
  "book": "I Chronicles",
  "bookHebrew": "דברי הימים א",
  "chapter": 28,
  "verses": [
    {
      "number": 1,
      "hebrew": "ויקהל דויד את־כל־שרי ישראל שרי השבטים ושרי המחלקות המשרתים את־המלך ושרי האלפים ושרי המאות ושרי כל־רכוש־ומקנה למלך ולבניו עם־הסריסים והגבורים ולכל־גבור חיל אל־ירושלם"
    },
    {
      "number": 2,
      "hebrew": "ויקם דויד המלך על־רגליו ויאמר שמעוני אחי ועמי אני עם־לבבי לבנות בית מנוחה לארון ברית־יהוה ולהדם רגלי אלהינו והכינותי לבנות"
    },
    {
      "number": 3,
      "hebrew": "והאלהים אמר לי לא־תבנה בית לשמי כי איש מלחמות אתה ודמים שפכת"
    },
    {
      "number": 4,
      "hebrew": "ויבחר יהוה אלהי ישראל בי מכל בית־אבי להיות למלך על־ישראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על־כל־ישראל"
    },
    {
      "number": 5,
      "hebrew": "ומכל־בני כי רבים בנים נתן לי יהוה ויבחר בשלמה בני לשבת על־כסא מלכות יהוה על־ישראל"
    },
    {
      "number": 6,
      "hebrew": "ויאמר לי שלמה בנך הוא־יבנה ביתי וחצרותי כי־בחרתי בו לי לבן ואני אהיה־לו לאב"
    },
    {
      "number": 7,
      "hebrew": "והכינותי את־מלכותו עד־לעולם אם־יחזק לעשות מצותי ומשפטי כיום הזה"
    },
    {
      "number": 8,
      "hebrew": "ועתה לעיני כל־ישראל קהל־יהוה ובאזני אלהינו שמרו ודרשו כל־מצות יהוה אלהיכם למען תירשו את־הארץ הטובה והנחלתם לבניכם אחריכם עד־עולם"
    },
    {
      "number": 9,
      "hebrew": "ואתה שלמה־בני דע את־אלהי אביך ועבדהו בלב שלם ובנפש חפצה כי כל־לבבות דורש יהוה וכל־יצר מחשבות מבין אם־תדרשנו ימצא לך ואם־תעזבנו יזניחך לעד"
    },
    {
      "number": 10,
      "hebrew": "ראה עתה כי־יהוה בחר בך לבנות־בית למקדש חזק ועשה",
      "parsha": "פ"
    },
    {
      "number": 11,
      "hebrew": "ויתן דויד לשלמה בנו את־תבנית האולם ואת־בתיו וגנזכיו ועליתיו וחדריו הפנימים ובית הכפרת"
    },
    {
      "number": 12,
      "hebrew": "ותבנית כל אשר היה ברוח עמו לחצרות בית־יהוה ולכל־הלשכות סביב לאצרות בית האלהים ולאצרות הקדשים"
    },
    {
      "number": 13,
      "hebrew": "ולמחלקות הכהנים והלוים ולכל־מלאכת עבודת בית־יהוה ולכל־כלי עבודת בית־יהוה"
    },
    {
      "number": 14,
      "hebrew": "לזהב במשקל לזהב לכל־כלי עבודה ועבודה לכל כלי הכסף במשקל לכל־כלי עבודה ועבודה"
    },
    {
      "number": 15,
      "hebrew": "ומשקל למנרות הזהב ונרתיהם זהב במשקל־מנורה ומנורה ונרתיה ולמנרות הכסף במשקל למנורה ונרתיה כעבודת מנורה ומנורה"
    },
    {
      "number": 16,
      "hebrew": "ואת־הזהב משקל לשלחנות המערכת לשלחן ושלחן וכסף לשלחנות הכסף"
    },
    {
      "number": 17,
      "hebrew": "והמזלגות והמזרקות והקשות זהב טהור ולכפורי הזהב במשקל לכפור וכפור ולכפורי הכסף במשקל לכפור וכפור"
    },
    {
      "number": 18,
      "hebrew": "ולמזבח הקטרת זהב מזקק במשקל ולתבנית המרכבה הכרבים זהב לפרשים וסככים על־ארון ברית־יהוה"
    },
    {
      "number": 19,
      "hebrew": "הכל בכתב מיד יהוה עלי השכיל כל מלאכות התבנית",
      "parsha": "פ"
    },
    {
      "number": 20,
      "hebrew": "ויאמר דויד לשלמה בנו חזק ואמץ ועשה אל־תירא ואל־תחת כי יהוה אלהים אלהי עמך לא ירפך ולא יעזבך עד־לכלות כל־מלאכת עבודת בית־יהוה"
    },
    {
      "number": 21,
      "hebrew": "והנה מחלקות הכהנים והלוים לכל־עבודת בית האלהים ועמך בכל־מלאכה לכל־נדיב בחכמה לכל־עבודה והשרים וכל־העם לכל־דבריך",
      "parsha": "ס"
    }
  ]
}