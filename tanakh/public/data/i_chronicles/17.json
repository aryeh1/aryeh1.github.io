{
  "book": "I Chronicles",
  "bookHebrew": "דברי הימים א",
  "chapter": 17,
  "verses": [
    {
      "number": 1,
      "hebrew": "ויהי כאשר ישב דויד בביתו ויאמר דויד אל־נתן הנביא הנה אנכי יושב בבית הארזים וארון ברית־יהוה תחת יריעות"
    },
    {
      "number": 2,
      "hebrew": "ויאמר נתן אל־דויד כל אשר בלבבך עשה כי האלהים עמך"
    },
    {
      "number": 3,
      "hebrew": "ויהי בלילה ההוא ויהי דבר־אלהים אל־נתן לאמר"
    },
    {
      "number": 4,
      "hebrew": "לך ואמרת אל־דויד עבדי כה אמר יהוה לא אתה תבנה־לי הבית לשבת"
    },
    {
      "number": 5,
      "hebrew": "כי לא ישבתי בבית מן־היום אשר העליתי את־ישראל עד היום הזה ואהיה מאהל אל־אהל וממשכן"
    },
    {
      "number": 6,
      "hebrew": "בכל אשר־התהלכתי בכל־ישראל הדבר דברתי את־אחד שפטי ישראל אשר צויתי לרעות את־עמי לאמר למה לא־בניתם לי בית ארזים"
    },
    {
      "number": 7,
      "hebrew": "ועתה כה־תאמר לעבדי לדויד כה אמר יהוה צבאות אני לקחתיך מן־הנוה מן־אחרי הצאן להיות נגיד על עמי ישראל"
    },
    {
      "number": 8,
      "hebrew": "ואהיה עמך בכל אשר הלכת ואכרית את־כל־אויביך מפניך ועשיתי לך שם כשם הגדולים אשר בארץ"
    },
    {
      "number": 9,
      "hebrew": "ושמתי מקום לעמי ישראל ונטעתיהו ושכן תחתיו ולא ירגז עוד ולא־יוסיפו בני־עולה לבלתו כאשר בראשונה"
    },
    {
      "number": 10,
      "hebrew": "ולמימים אשר צויתי שפטים על־עמי ישראל והכנעתי את־כל־אויביך ואגד לך ובית יבנה־לך יהוה"
    },
    {
      "number": 11,
      "hebrew": "והיה כי־מלאו ימיך ללכת עם־אבתיך והקימותי את־זרעך אחריך אשר יהיה מבניך והכינותי את־מלכותו"
    },
    {
      "number": 12,
      "hebrew": "הוא יבנה־לי בית וכננתי את־כסאו עד־עולם"
    },
    {
      "number": 13,
      "hebrew": "אני אהיה־לו לאב והוא יהיה־לי לבן וחסדי לא־אסיר מעמו כאשר הסירותי מאשר היה לפניך"
    },
    {
      "number": 14,
      "hebrew": "והעמדתיהו בביתי ובמלכותי עד־העולם וכסאו יהיה נכון עד־עולם"
    },
    {
      "number": 15,
      "hebrew": "ככל הדברים האלה וככל החזון הזה כן דבר נתן אל־דויד"
    },
    {
      "number": 16,
      "hebrew": "ויבא המלך דויד וישב לפני יהוה ויאמר מי־אני יהוה אלהים ומי ביתי כי הביאתני עד־הלם"
    },
    {
      "number": 17,
      "hebrew": "ותקטן זאת בעיניך אלהים ותדבר על־בית־עבדך למרחוק וראיתני כתור האדם המעלה יהוה אלהים"
    },
    {
      "number": 18,
      "hebrew": "מה־יוסיף עוד דויד אליך לכבוד את־עבדך ואתה את־עבדך ידעת"
    },
    {
      "number": 19,
      "hebrew": "יהוה בעבור עבדך וכלבך עשית את כל־הגדולה הזאת להדיע את־כל־הגדלות"
    },
    {
      "number": 20,
      "hebrew": "יהוה אין כמוך ואין אלהים זולתך בכל אשר־שמענו באזנינו"
    },
    {
      "number": 21,
      "hebrew": "ומי כעמך ישראל גוי אחד בארץ אשר הלך האלהים לפדות לו עם לשום לך שם גדלות ונראות לגרש מפני עמך אשר־פדית ממצרים גוים"
    },
    {
      "number": 22,
      "hebrew": "ותתן את־עמך ישראל לך לעם עד־עולם ואתה יהוה היית להם לאלהים"
    },
    {
      "number": 23,
      "hebrew": "ועתה יהוה הדבר אשר דברת על־עבדך ועל־ביתו יאמן עד־עולם ועשה כאשר דברת"
    },
    {
      "number": 24,
      "hebrew": "ויאמן ויגדל שמך עד־עולם לאמר יהוה צבאות אלהי ישראל אלהים לישראל ובית־דויד עבדך נכון לפניך"
    },
    {
      "number": 25,
      "hebrew": "כי אתה אלהי גלית את־אזן עבדך לבנות לו בית על־כן מצא עבדך להתפלל לפניך"
    },
    {
      "number": 26,
      "hebrew": "ועתה יהוה אתה־הוא האלהים ותדבר על־עבדך הטובה הזאת"
    },
    {
      "number": 27,
      "hebrew": "ועתה הואלת לברך את־בית עבדך להיות לעולם לפניך כי־אתה יהוה ברכת ומברך לעולם"
    }
  ]
}