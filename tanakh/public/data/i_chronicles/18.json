{
  "book": "I Chronicles",
  "bookHebrew": "דברי הימים א",
  "chapter": 18,
  "verses": [
    {
      "number": 1,
      "hebrew": "ויהי אחרי־כן ויך דויד את־פלשתים ויכניעם ויקח את־גת ובנתיה מיד פלשתים"
    },
    {
      "number": 2,
      "hebrew": "ויך את־מואב ויהיו מואב עבדים לדויד נשאי מנחה"
    },
    {
      "number": 3,
      "hebrew": "ויך דויד את־הדדעזר מלך־צובה חמתה בלכתו להציב ידו בנהר־פרת"
    },
    {
      "number": 4,
      "hebrew": "וילכד דויד ממנו אלף רכב ושבעת אלפים פרשים ועשרים אלף איש רגלי ויעקר דויד את־כל־הרכב ויותר ממנו מאה רכב"
    },
    {
      "number": 5,
      "hebrew": "ויבא ארם דרמשק לעזור להדדעזר מלך צובה ויך דויד בארם עשרים־ושנים אלף איש"
    },
    {
      "number": 6,
      "hebrew": "וישם דויד בארם דרמשק ויהי ארם לדויד עבדים נשאי מנחה ויושע יהוה לדויד בכל אשר הלך"
    },
    {
      "number": 7,
      "hebrew": "ויקח דויד את שלטי הזהב אשר היו על עבדי הדדעזר ויביאם ירושלם"
    },
    {
      "number": 8,
      "hebrew": "ומטבחת ומכון ערי הדדעזר לקח דויד נחשת רבה מאד בה עשה שלמה את־ים הנחשת ואת־העמודים ואת כלי הנחשת"
    },
    {
      "number": 9,
      "hebrew": "וישמע תעו מלך חמת כי הכה דויד את־כל־חיל הדדעזר מלך־צובה"
    },
    {
      "number": 10,
      "hebrew": "וישלח את־הדורם־בנו אל־המלך־דויד לשאול־[לשאל־] לו לשלום ולברכו על אשר נלחם בהדדעזר ויכהו כי־איש מלחמות תעו היה הדדעזר וכל כלי זהב וכסף ונחשת"
    },
    {
      "number": 11,
      "hebrew": "גם־אתם הקדיש המלך דויד ליהוה עם־הכסף והזהב אשר נשא מכל־הגוים מאדום וממואב ומבני עמון ומפלשתים ומעמלק"
    },
    {
      "number": 12,
      "hebrew": "ואבשי בן־צרויה הכה את־אדום בגיא המלח שמונה עשר אלף"
    },
    {
      "number": 13,
      "hebrew": "וישם באדום נציבים ויהיו כל־אדום עבדים לדויד ויושע יהוה את־דויד בכל אשר הלך"
    },
    {
      "number": 14,
      "hebrew": "וימלך דויד על־כל־ישראל ויהי עשה משפט וצדקה לכל־עמו"
    },
    {
      "number": 15,
      "hebrew": "ויואב בן־צרויה על־הצבא ויהושפט בן־אחילוד מזכיר"
    },
    {
      "number": 16,
      "hebrew": "וצדוק בן־אחיטוב ואבימלך בן־אביתר כהנים ושושא סופר"
    },
    {
      "number": 17,
      "hebrew": "ובניהו בן־יהוידע על־הכרתי והפלתי ובני־דויד הראשנים ליד המלך"
    }
  ]
}