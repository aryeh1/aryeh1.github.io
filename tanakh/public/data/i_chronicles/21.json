{
  "book": "I Chronicles",
  "bookHebrew": "דברי הימים א",
  "chapter": 21,
  "verses": [
    {
      "number": 1,
      "hebrew": "ויעמד שטן על־ישראל ויסת את־דויד למנות את־ישראל"
    },
    {
      "number": 2,
      "hebrew": "ויאמר דויד אל־יואב ואל־שרי העם לכו ספרו את־ישראל מבאר שבע ועד־דן והביאו אלי ואדעה את־מספרם"
    },
    {
      "number": 3,
      "hebrew": "ויאמר יואב יוסף יהוה על־עמו כהם מאה פעמים הלא אדני המלך כלם לאדני לעבדים למה יבקש זאת אדני למה יהיה לאשמה לישראל"
    },
    {
      "number": 4,
      "hebrew": "ודבר־המלך חזק על־יואב ויצא יואב ויתהלך בכל־ישראל ויבא ירושלם"
    },
    {
      "number": 5,
      "hebrew": "ויתן יואב את־מספר מפקד־העם אל־דויד ויהי כל־ישראל אלף אלפים ומאה אלף איש שלף חרב ויהודה ארבע מאות ושבעים אלף איש שלף חרב"
    },
    {
      "number": 6,
      "hebrew": "ולוי ובנימן לא פקד בתוכם כי־נתעב דבר־המלך את־יואב"
    },
    {
      "number": 7,
      "hebrew": "וירע בעיני האלהים על־הדבר הזה ויך את־ישראל",
      "parsha": "ס"
    },
    {
      "number": 8,
      "hebrew": "ויאמר דויד אל־האלהים חטאתי מאד אשר עשיתי את־הדבר הזה ועתה העבר־נא את־עוון עבדך כי נסכלתי מאד",
      "parsha": "פ"
    },
    {
      "number": 9,
      "hebrew": "וידבר יהוה אל־גד חזה דויד לאמר"
    },
    {
      "number": 10,
      "hebrew": "לך ודברת אל־דויד לאמר כה אמר יהוה שלוש אני נטה עליך בחר־לך אחת מהנה ואעשה־לך"
    },
    {
      "number": 11,
      "hebrew": "ויבא גד אל־דויד ויאמר לו כה־אמר יהוה קבל־לך"
    },
    {
      "number": 12,
      "hebrew": "אם־שלוש שנים רעב ואם־שלשה חדשים נספה מפני־צריך וחרב אויבך למשגת ואם־שלשת ימים חרב יהוה ודבר בארץ ומלאך יהוה משחית בכל־גבול ישראל ועתה ראה מה־אשיב את־שלחי דבר",
      "parsha": "ס"
    },
    {
      "number": 13,
      "hebrew": "ויאמר דויד אל־גד צר־לי מאד אפלה־נא ביד־יהוה כי־רבים רחמיו מאד וביד־אדם אל־אפל"
    },
    {
      "number": 14,
      "hebrew": "ויתן יהוה דבר בישראל ויפל מישראל שבעים אלף איש"
    },
    {
      "number": 15,
      "hebrew": "וישלח האלהים מלאך לירושלם להשחיתה וכהשחית ראה יהוה וינחם על־הרעה ויאמר למלאך המשחית רב עתה הרף ידך ומלאך יהוה עמד עם־גרן ארנן היבוסי",
      "parsha": "ס"
    },
    {
      "number": 16,
      "hebrew": "וישא דויד את־עיניו וירא את־מלאך יהוה עמד בין הארץ ובין השמים וחרבו שלופה בידו נטויה על־ירושלם ויפל דויד והזקנים מכסים בשקים על־פניהם"
    },
    {
      "number": 17,
      "hebrew": "ויאמר דויד אל־האלהים הלא אני אמרתי למנות בעם ואני־הוא אשר־חטאתי והרע הרעותי ואלה הצאן מה עשו יהוה אלהי תהי נא ידך בי ובבית אבי ובעמך לא למגפה",
      "parsha": "ס"
    },
    {
      "number": 18,
      "hebrew": "ומלאך יהוה אמר אל־גד לאמר לדויד כי יעלה דויד להקים מזבח ליהוה בגרן ארנן היבסי"
    },
    {
      "number": 19,
      "hebrew": "ויעל דויד בדבר־גד אשר דבר בשם יהוה"
    },
    {
      "number": 20,
      "hebrew": "וישב ארנן וירא את־המלאך וארבעת בניו עמו מתחבאים וארנן דש חטים"
    },
    {
      "number": 21,
      "hebrew": "ויבא דויד עד־ארנן ויבט ארנן וירא את־דויד ויצא מן־הגרן וישתחו לדויד אפים ארצה"
    },
    {
      "number": 22,
      "hebrew": "ויאמר דויד אל־ארנן תנה־לי מקום הגרן ואבנה־בו מזבח ליהוה בכסף מלא תנהו לי ותעצר המגפה מעל העם"
    },
    {
      "number": 23,
      "hebrew": "ויאמר ארנן אל־דויד קח־לך ויעש אדני המלך הטוב בעיניו ראה נתתי הבקר לעלות והמורגים לעצים והחטים למנחה הכל נתתי"
    },
    {
      "number": 24,
      "hebrew": "ויאמר המלך דויד לארנן לא כי־קנה אקנה בכסף מלא כי לא־אשא אשר־לך ליהוה והעלות עולה חנם"
    },
    {
      "number": 25,
      "hebrew": "ויתן דויד לארנן במקום שקלי זהב משקל שש מאות"
    },
    {
      "number": 26,
      "hebrew": "ויבן שם דויד מזבח ליהוה ויעל עלות ושלמים ויקרא אל־יהוה ויענהו באש מן־השמים על מזבח העלה",
      "parsha": "ס"
    },
    {
      "number": 27,
      "hebrew": "ויאמר יהוה למלאך וישב חרבו אל־נדנה"
    },
    {
      "number": 28,
      "hebrew": "בעת ההיא בראות דויד כי־ענהו יהוה בגרן ארנן היבוסי ויזבח שם"
    },
    {
      "number": 29,
      "hebrew": "ומשכן יהוה אשר־עשה משה במדבר ומזבח העולה בעת ההיא בבמה בגבעון"
    },
    {
      "number": 30,
      "hebrew": "ולא־יכל דויד ללכת לפניו לדרש אלהים כי נבעת מפני חרב מלאך יהוה",
      "parsha": "ס"
    }
  ]
}