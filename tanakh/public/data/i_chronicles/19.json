{
  "book": "I Chronicles",
  "bookHebrew": "דברי הימים א",
  "chapter": 19,
  "verses": [
    {
      "number": 1,
      "hebrew": "ויהי אחרי־כן וימת נחש מלך בני־עמון וימלך בנו תחתיו"
    },
    {
      "number": 2,
      "hebrew": "ויאמר דויד אעשה־חסד עם־חנון בן־נחש כי־עשה אביו עמי חסד וישלח דויד מלאכים לנחמו על־אביו ויבאו עבדי דויד אל־ארץ בני־עמון אל־חנון לנחמו"
    },
    {
      "number": 3,
      "hebrew": "ויאמרו שרי בני־עמון לחנון המכבד דויד את־אביך בעיניך כי־שלח לך מנחמים הלא בעבור לחקר ולהפך ולרגל הארץ באו עבדיו אליך"
    },
    {
      "number": 4,
      "hebrew": "ויקח חנון את־עבדי דויד ויגלחם ויכרת את־מדויהם בחצי עד־המפשעה וישלחם"
    },
    {
      "number": 5,
      "hebrew": "וילכו ויגידו לדויד על־האנשים וישלח לקראתם כי־היו האנשים נכלמים מאד ויאמר המלך שבו בירחו עד אשר־יצמח זקנכם ושבתם",
      "parsha": "ס"
    },
    {
      "number": 6,
      "hebrew": "ויראו בני עמון כי התבאשו עם־דויד וישלח חנון ובני עמון אלף ככר־כסף לשכר להם מן־ארם נהרים ומן־ארם מעכה ומצובה רכב ופרשים"
    },
    {
      "number": 7,
      "hebrew": "וישכרו להם שנים ושלשים אלף רכב ואת־מלך מעכה ואת־עמו ויבאו ויחנו לפני מידבא ובני עמון נאספו מעריהם ויבאו למלחמה",
      "parsha": "ס"
    },
    {
      "number": 8,
      "hebrew": "וישמע דויד וישלח את־יואב ואת כל־צבא הגבורים"
    },
    {
      "number": 9,
      "hebrew": "ויצאו בני עמון ויערכו מלחמה פתח העיר והמלכים אשר־באו לבדם בשדה"
    },
    {
      "number": 10,
      "hebrew": "וירא יואב כי־היתה פני־המלחמה אליו פנים ואחור ויבחר מכל־בחור בישראל ויערך לקראת ארם"
    },
    {
      "number": 11,
      "hebrew": "ואת יתר העם נתן ביד אבשי אחיו ויערכו לקראת בני עמון"
    },
    {
      "number": 12,
      "hebrew": "ויאמר אם־תחזק ממני ארם והיית לי לתשועה ואם־בני עמון יחזקו ממך והושעתיך",
      "parsha": "ס"
    },
    {
      "number": 13,
      "hebrew": "חזק ונתחזקה בעד־עמנו ובעד ערי אלהינו ויהוה הטוב בעיניו יעשה"
    },
    {
      "number": 14,
      "hebrew": "ויגש יואב והעם אשר־עמו לפני ארם למלחמה וינוסו מפניו"
    },
    {
      "number": 15,
      "hebrew": "ובני עמון ראו כי־נס ארם וינוסו גם־הם מפני אבשי אחיו ויבאו העירה ויבא יואב ירושלם",
      "parsha": "ס"
    },
    {
      "number": 16,
      "hebrew": "וירא ארם כי נגפו לפני ישראל וישלחו מלאכים ויוציאו את־ארם אשר מעבר הנהר ושופך שר־צבא הדדעזר לפניהם"
    },
    {
      "number": 17,
      "hebrew": "ויגד לדויד ויאסף את־כל־ישראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו"
    },
    {
      "number": 18,
      "hebrew": "וינס ארם מלפני ישראל ויהרג דויד מארם שבעת אלפים רכב וארבעים אלף איש רגלי ואת שופך שר־הצבא המית"
    },
    {
      "number": 19,
      "hebrew": "ויראו עבדי הדדעזר כי נגפו לפני ישראל וישלימו עם־דויד ויעבדהו ולא־אבה ארם להושיע את־בני־עמון עוד",
      "parsha": "ס"
    }
  ]
}