{
  "book": "Hosea",
  "bookHebrew": "הושע",
  "chapter": 8,
  "verses": [
    {
      "number": 1,
      "hebrew": "אל־חכך שפר כנשר על־בית יהוה יען עברו בריתי ועל־תורתי פשעו"
    },
    {
      "number": 2,
      "hebrew": "לי יזעקו אלהי ידענוך ישראל"
    },
    {
      "number": 3,
      "hebrew": "זנח ישראל טוב אויב ירדפו"
    },
    {
      "number": 4,
      "hebrew": "הם המליכו ולא ממני השירו ולא ידעתי כספם וזהבם עשו להם עצבים למען יכרת"
    },
    {
      "number": 5,
      "hebrew": "זנח עגלך שמרון חרה אפי בם עד־מתי לא יוכלו נקין"
    },
    {
      "number": 6,
      "hebrew": "כי מישראל והוא חרש עשהו ולא אלהים הוא כי־שבבים יהיה עגל שמרון"
    },
    {
      "number": 7,
      "hebrew": "כי רוח יזרעו וסופתה יקצרו קמה אין־לו צמח בלי יעשה־קמח אולי יעשה זרים יבלעהו"
    },
    {
      "number": 8,
      "hebrew": "נבלע ישראל עתה היו בגוים ככלי אין־חפץ בו"
    },
    {
      "number": 9,
      "hebrew": "כי־המה עלו אשור פרא בודד לו אפרים התנו אהבים"
    },
    {
      "number": 10,
      "hebrew": "גם כי־יתנו בגוים עתה אקבצם ויחלו מעט ממשא מלך שרים"
    },
    {
      "number": 11,
      "hebrew": "כי־הרבה אפרים מזבחת לחטא היו־לו מזבחות לחטא"
    },
    {
      "number": 12,
      "hebrew": "אכתוב־[אכתב־] לו רבו [רבי] תורתי כמו־זר נחשבו"
    },
    {
      "number": 13,
      "hebrew": "זבחי הבהבי יזבחו בשר ויאכלו יהוה לא רצם עתה יזכר עונם ויפקד חטאותם המה מצרים ישובו"
    },
    {
      "number": 14,
      "hebrew": "וישכח ישראל את־עשהו ויבן היכלות ויהודה הרבה ערים בצרות ושלחתי־אש בעריו ואכלה ארמנתיה"
    }
  ]
}