{
  "book": "Hosea",
  "bookHebrew": "הושע",
  "chapter": 7,
  "verses": [
    {
      "number": 1,
      "hebrew": "כרפאי לישראל ונגלה עון אפרים ורעות שמרון כי פעלו שקר וגנב יבוא פשט גדוד בחוץ"
    },
    {
      "number": 2,
      "hebrew": "ובל־יאמרו ללבבם כל־רעתם זכרתי עתה סבבום מעלליהם נגד פני היו"
    },
    {
      "number": 3,
      "hebrew": "ברעתם ישמחו־מלך ובכחשיהם שרים"
    },
    {
      "number": 4,
      "hebrew": "כלם מנאפים כמו תנור בערה מאפה ישבות מעיר מלוש בצק עד־חמצתו"
    },
    {
      "number": 5,
      "hebrew": "יום מלכנו החלו שרים חמת מיין משך ידו את־לצצים"
    },
    {
      "number": 6,
      "hebrew": "כי־קרבו כתנור לבם בארבם כל־הלילה ישן אפהם בקר הוא בער כאש להבה"
    },
    {
      "number": 7,
      "hebrew": "כלם יחמו כתנור ואכלו את־שפטיהם כל־מלכיהם נפלו אין־קרא בהם אלי"
    },
    {
      "number": 8,
      "hebrew": "אפרים בעמים הוא יתבולל אפרים היה עגה בלי הפוכה"
    },
    {
      "number": 9,
      "hebrew": "אכלו זרים כחו והוא לא ידע גם־שיבה זרקה בו והוא לא ידע"
    },
    {
      "number": 10,
      "hebrew": "וענה גאון־ישראל בפניו ולא־שבו אל־יהוה אלהיהם ולא בקשהו בכל־זאת"
    },
    {
      "number": 11,
      "hebrew": "ויהי אפרים כיונה פותה אין לב מצרים קראו אשור הלכו"
    },
    {
      "number": 12,
      "hebrew": "כאשר ילכו אפרוש עליהם רשתי כעוף השמים אורידם איסרם כשמע לעדתם",
      "parsha": "ס"
    },
    {
      "number": 13,
      "hebrew": "אוי להם כי־נדדו ממני שד להם כי־פשעו בי ואנכי אפדם והמה דברו עלי כזבים"
    },
    {
      "number": 14,
      "hebrew": "ולא־זעקו אלי בלבם כי יילילו על־משכבותם על־דגן ותירוש יתגוררו יסורו בי"
    },
    {
      "number": 15,
      "hebrew": "ואני יסרתי חזקתי זרועתם ואלי יחשבו־רע"
    },
    {
      "number": 16,
      "hebrew": "ישובו לא על היו כקשת רמיה יפלו בחרב שריהם מזעם לשונם זו לעגם בארץ מצרים"
    }
  ]
}