{
  "book": "Hosea",
  "bookHebrew": "הושע",
  "chapter": 14,
  "verses": [
    {
      "number": 1,
      "hebrew": "תאשם שמרון כי מרתה באלהיה בחרב יפלו עלליהם ירטשו והריותיו יבקעו"
    },
    {
      "number": 2,
      "hebrew": "שובה ישראל עד יהוה אלהיך כי כשלת בעונך"
    },
    {
      "number": 3,
      "hebrew": "קחו עמכם דברים ושובו אל־יהוה אמרו אליו כל־תשא עון וקח־טוב ונשלמה פרים שפתינו"
    },
    {
      "number": 4,
      "hebrew": "אשור לא יושיענו על־סוס לא נרכב ולא־נאמר עוד אלהינו למעשה ידינו אשר־בך ירחם יתום"
    },
    {
      "number": 5,
      "hebrew": "ארפא משובתם אהבם נדבה כי שב אפי ממנו"
    },
    {
      "number": 6,
      "hebrew": "אהיה כטל לישראל יפרח כשושנה ויך שרשיו כלבנון"
    },
    {
      "number": 7,
      "hebrew": "ילכו ינקותיו ויהי כזית הודו וריח לו כלבנון"
    },
    {
      "number": 8,
      "hebrew": "ישבו ישבי בצלו יחיו דגן ויפרחו כגפן זכרו כיין לבנון"
    },
    {
      "number": 9,
      "hebrew": "אפרים מה־לי עוד לעצבים אני עניתי ואשורנו אני כברוש רענן ממני פריך נמצא"
    },
    {
      "number": 10,
      "hebrew": "מי חכם ויבן אלה נבון וידעם כי־ישרים דרכי יהוה וצדקים ילכו בם ופשעים יכשלו בם"
    }
  ]
}