{
  "book": "Hosea",
  "bookHebrew": "הושע",
  "chapter": 11,
  "verses": [
    {
      "number": 1,
      "hebrew": "כי נער ישראל ואהבהו וממצרים קראתי לבני"
    },
    {
      "number": 2,
      "hebrew": "קראו להם כן הלכו מפניהם לבעלים יזבחו ולפסלים יקטרון"
    },
    {
      "number": 3,
      "hebrew": "ואנכי תרגלתי לאפרים קחם על־זרועתיו ולא ידעו כי רפאתים"
    },
    {
      "number": 4,
      "hebrew": "בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל"
    },
    {
      "number": 5,
      "hebrew": "לא ישוב אל־ארץ מצרים ואשור הוא מלכו כי מאנו לשוב"
    },
    {
      "number": 6,
      "hebrew": "וחלה חרב בעריו וכלתה בדיו ואכלה ממעצותיהם"
    },
    {
      "number": 7,
      "hebrew": "ועמי תלואים למשובתי ואל־על יקראהו יחד לא ירומם"
    },
    {
      "number": 8,
      "hebrew": "איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי"
    },
    {
      "number": 9,
      "hebrew": "לא אעשה חרון אפי לא אשוב לשחת אפרים כי אל אנכי ולא־איש בקרבך קדוש ולא אבוא בעיר"
    },
    {
      "number": 10,
      "hebrew": "אחרי יהוה ילכו כאריה ישאג כי־הוא ישאג ויחרדו בנים מים"
    },
    {
      "number": 11,
      "hebrew": "יחרדו כצפור ממצרים וכיונה מארץ אשור והושבתים על־בתיהם נאם־יהוה",
      "parsha": "ס"
    }
  ]
}