{
  "book": "Hosea",
  "bookHebrew": "הושע",
  "chapter": 9,
  "verses": [
    {
      "number": 1,
      "hebrew": "אל־תשמח ישראל אל־גיל כעמים כי זנית מעל אלהיך אהבת אתנן על כל־גרנות דגן"
    },
    {
      "number": 2,
      "hebrew": "גרן ויקב לא ירעם ותירוש יכחש בה"
    },
    {
      "number": 3,
      "hebrew": "לא ישבו בארץ יהוה ושב אפרים מצרים ובאשור טמא יאכלו"
    },
    {
      "number": 4,
      "hebrew": "לא־יסכו ליהוה יין ולא יערבו־לו זבחיהם כלחם אונים להם כל־אכליו יטמאו כי־לחמם לנפשם לא יבוא בית יהוה"
    },
    {
      "number": 5,
      "hebrew": "מה־תעשו ליום מועד וליום חג־יהוה"
    },
    {
      "number": 6,
      "hebrew": "כי־הנה הלכו משד מצרים תקבצם מף תקברם מחמד לכספם קמוש יירשם חוח באהליהם"
    },
    {
      "number": 7,
      "hebrew": "באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה"
    },
    {
      "number": 8,
      "hebrew": "צפה אפרים עם־אלהי נביא פח יקוש על־כל־דרכיו משטמה בבית אלהיו"
    },
    {
      "number": 9,
      "hebrew": "העמיקו־שחתו כימי הגבעה יזכור עונם יפקוד חטאותם",
      "parsha": "ס"
    },
    {
      "number": 10,
      "hebrew": "כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל־פעור וינזרו לבשת ויהיו שקוצים כאהבם"
    },
    {
      "number": 11,
      "hebrew": "אפרים כעוף יתעופף כבודם מלדה ומבטן ומהריון"
    },
    {
      "number": 12,
      "hebrew": "כי אם־יגדלו את־בניהם ושכלתים מאדם כי־גם־אוי להם בשורי מהם"
    },
    {
      "number": 13,
      "hebrew": "אפרים כאשר־ראיתי לצור שתולה בנוה ואפרים להוציא אל־הרג בניו"
    },
    {
      "number": 14,
      "hebrew": "תן־להם יהוה מה־תתן תן־להם רחם משכיל ושדים צמקים"
    },
    {
      "number": 15,
      "hebrew": "כל־רעתם בגלגל כי־שם שנאתים על רע מעלליהם מביתי אגרשם לא אוסף אהבתם כל־שריהם סררים"
    },
    {
      "number": 16,
      "hebrew": "הכה אפרים שרשם יבש פרי בלי־[בל־] יעשון גם כי ילדון והמתי מחמדי בטנם"
    },
    {
      "number": 17,
      "hebrew": "ימאסם אלהי כי לא שמעו לו ויהיו נדדים בגוים",
      "parsha": "ס"
    }
  ]
}