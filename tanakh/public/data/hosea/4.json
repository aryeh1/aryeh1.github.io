{
  "book": "Hosea",
  "bookHebrew": "הושע",
  "chapter": 4,
  "verses": [
    {
      "number": 1,
      "hebrew": "שמעו דבר־יהוה בני ישראל כי ריב ליהוה עם־יושבי הארץ כי אין־אמת ואין־חסד ואין־דעת אלהים בארץ"
    },
    {
      "number": 2,
      "hebrew": "אלה וכחש ורצח וגנב ונאף פרצו ודמים בדמים נגעו"
    },
    {
      "number": 3,
      "hebrew": "על־כן תאבל הארץ ואמלל כל־יושב בה בחית השדה ובעוף השמים וגם־דגי הים יאספו"
    },
    {
      "number": 4,
      "hebrew": "אך איש אל־ירב ואל־יוכח איש ועמך כמריבי כהן"
    },
    {
      "number": 5,
      "hebrew": "וכשלת היום וכשל גם־נביא עמך לילה ודמיתי אמך"
    },
    {
      "number": 6,
      "hebrew": "נדמו עמי מבלי הדעת כי־אתה הדעת מאסת ואמאסאך מכהן לי ותשכח תורת אלהיך אשכח בניך גם־אני"
    },
    {
      "number": 7,
      "hebrew": "כרבם כן חטאו־לי כבודם בקלון אמיר"
    },
    {
      "number": 8,
      "hebrew": "חטאת עמי יאכלו ואל־עונם ישאו נפשו"
    },
    {
      "number": 9,
      "hebrew": "והיה כעם ככהן ופקדתי עליו דרכיו ומעלליו אשיב לו"
    },
    {
      "number": 10,
      "hebrew": "ואכלו ולא ישבעו הזנו ולא יפרצו כי־את־יהוה עזבו לשמר"
    },
    {
      "number": 11,
      "hebrew": "זנות ויין ותירוש יקח־לב"
    },
    {
      "number": 12,
      "hebrew": "עמי בעצו ישאל ומקלו יגיד לו כי רוח זנונים התעה ויזנו מתחת אלהיהם"
    },
    {
      "number": 13,
      "hebrew": "על־ראשי ההרים יזבחו ועל־הגבעות יקטרו תחת אלון ולבנה ואלה כי טוב צלה על־כן תזנינה בנותיכם וכלותיכם תנאפנה"
    },
    {
      "number": 14,
      "hebrew": "לא־אפקוד על־בנותיכם כי תזנינה ועל־כלותיכם כי תנאפנה כי־הם עם־הזנות יפרדו ועם־הקדשות יזבחו ועם לא־יבין ילבט"
    },
    {
      "number": 15,
      "hebrew": "אם־זנה אתה ישראל אל־יאשם יהודה ואל־תבאו הגלגל ואל־תעלו בית און ואל־תשבעו חי־יהוה"
    },
    {
      "number": 16,
      "hebrew": "כי כפרה סררה סרר ישראל עתה ירעם יהוה ככבש במרחב"
    },
    {
      "number": 17,
      "hebrew": "חבור עצבים אפרים הנח־לו"
    },
    {
      "number": 18,
      "hebrew": "סר סבאם הזנה הזנו אהבו הבו קלון מגניה"
    },
    {
      "number": 19,
      "hebrew": "צרר רוח אותה בכנפיה ויבשו מזבחותם",
      "parsha": "פ"
    }
  ]
}