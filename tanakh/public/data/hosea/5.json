{
  "book": "Hosea",
  "bookHebrew": "הושע",
  "chapter": 5,
  "verses": [
    {
      "number": 1,
      "hebrew": "שמעו־זאת הכהנים והקשיבו בית ישראל ובית המלך האזינו כי לכם המשפט כי־פח הייתם למצפה ורשת פרושה על־תבור"
    },
    {
      "number": 2,
      "hebrew": "ושחטה שטים העמיקו ואני מוסר לכלם"
    },
    {
      "number": 3,
      "hebrew": "אני ידעתי אפרים וישראל לא־נכחד ממני כי עתה הזנית אפרים נטמא ישראל"
    },
    {
      "number": 4,
      "hebrew": "לא יתנו מעלליהם לשוב אל־אלהיהם כי רוח זנונים בקרבם ואת־יהוה לא ידעו"
    },
    {
      "number": 5,
      "hebrew": "וענה גאון־ישראל בפניו וישראל ואפרים יכשלו בעונם כשל גם־יהודה עמם"
    },
    {
      "number": 6,
      "hebrew": "בצאנם ובבקרם ילכו לבקש את־יהוה ולא ימצאו חלץ מהם"
    },
    {
      "number": 7,
      "hebrew": "ביהוה בגדו כי־בנים זרים ילדו עתה יאכלם חדש את־חלקיהם"
    },
    {
      "number": 8,
      "hebrew": "תקעו שופר בגבעה חצצרה ברמה הריעו בית און אחריך בנימין"
    },
    {
      "number": 9,
      "hebrew": "אפרים לשמה תהיה ביום תוכחה בשבטי ישראל הודעתי נאמנה"
    },
    {
      "number": 10,
      "hebrew": "היו שרי יהודה כמסיגי גבול עליהם אשפוך כמים עברתי"
    },
    {
      "number": 11,
      "hebrew": "עשוק אפרים רצוץ משפט כי הואיל הלך אחרי־צו"
    },
    {
      "number": 12,
      "hebrew": "ואני כעש לאפרים וכרקב לבית יהודה"
    },
    {
      "number": 13,
      "hebrew": "וירא אפרים את־חליו ויהודה את־מזרו וילך אפרים אל־אשור וישלח אל־מלך ירב והוא לא יוכל לרפא לכם ולא־יגהה מכם מזור"
    },
    {
      "number": 14,
      "hebrew": "כי אנכי כשחל לאפרים וככפיר לבית יהודה אני אני אטרף ואלך אשא ואין מציל"
    },
    {
      "number": 15,
      "hebrew": "אלך אשובה אל־מקומי עד אשר־יאשמו ובקשו פני בצר להם ישחרנני"
    }
  ]
}