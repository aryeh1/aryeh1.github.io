{
  "book": "Hosea",
  "bookHebrew": "הושע",
  "chapter": 13,
  "verses": [
    {
      "number": 1,
      "hebrew": "כדבר אפרים רתת נשא הוא בישראל ויאשם בבעל וימת"
    },
    {
      "number": 2,
      "hebrew": "ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון"
    },
    {
      "number": 3,
      "hebrew": "לכן יהיו כענן־בקר וכטל משכים הלך כמץ יסער מגרן וכעשן מארבה"
    },
    {
      "number": 4,
      "hebrew": "ואנכי יהוה אלהיך מארץ מצרים ואלהים זולתי לא תדע ומושיע אין בלתי"
    },
    {
      "number": 5,
      "hebrew": "אני ידעתיך במדבר בארץ תלאבות"
    },
    {
      "number": 6,
      "hebrew": "כמרעיתם וישבעו שבעו וירם לבם על־כן שכחוני"
    },
    {
      "number": 7,
      "hebrew": "ואהי להם כמו־שחל כנמר על־דרך אשור"
    },
    {
      "number": 8,
      "hebrew": "אפגשם כדב שכול ואקרע סגור לבם ואכלם שם כלביא חית השדה תבקעם"
    },
    {
      "number": 9,
      "hebrew": "שחתך ישראל כי־בי בעזרך"
    },
    {
      "number": 10,
      "hebrew": "אהי מלכך אפוא ויושיעך בכל־עריך ושפטיך אשר אמרת תנה־לי מלך ושרים"
    },
    {
      "number": 11,
      "hebrew": "אתן־לך מלך באפי ואקח בעברתי"
    },
    {
      "number": 12,
      "hebrew": "צרור עון אפרים צפונה חטאתו"
    },
    {
      "number": 13,
      "hebrew": "חבלי יולדה יבאו לו הוא־בן לא חכם כי־עת לא־יעמד במשבר בנים"
    },
    {
      "number": 14,
      "hebrew": "מיד שאול אפדם ממות אגאלם אהי דבריך מות אהי קטבך שאול נחם יסתר מעיני"
    },
    {
      "number": 15,
      "hebrew": "כי הוא בן אחים יפריא יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל־כלי חמדה"
    }
  ]
}