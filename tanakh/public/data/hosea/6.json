{
  "book": "Hosea",
  "bookHebrew": "הושע",
  "chapter": 6,
  "verses": [
    {
      "number": 1,
      "hebrew": "לכו ונשובה אל־יהוה כי הוא טרף וירפאנו יך ויחבשנו"
    },
    {
      "number": 2,
      "hebrew": "יחינו מימים ביום השלישי יקמנו ונחיה לפניו"
    },
    {
      "number": 3,
      "hebrew": "ונדעה נרדפה לדעת את־יהוה כשחר נכון מוצאו ויבוא כגשם לנו כמלקוש יורה ארץ"
    },
    {
      "number": 4,
      "hebrew": "מה אעשה־לך אפרים מה אעשה־לך יהודה וחסדכם כענן־בקר וכטל משכים הלך"
    },
    {
      "number": 5,
      "hebrew": "על־כן חצבתי בנביאים הרגתים באמרי־פי ומשפטיך אור יצא"
    },
    {
      "number": 6,
      "hebrew": "כי חסד חפצתי ולא־זבח ודעת אלהים מעלות"
    },
    {
      "number": 7,
      "hebrew": "והמה כאדם עברו ברית שם בגדו בי"
    },
    {
      "number": 8,
      "hebrew": "גלעד קרית פעלי און עקבה מדם"
    },
    {
      "number": 9,
      "hebrew": "וכחכי איש גדודים חבר כהנים דרך ירצחו־שכמה כי זמה עשו"
    },
    {
      "number": 10,
      "hebrew": "בבית ישראל ראיתי שעריריה [שערוריה] שם זנות לאפרים נטמא ישראל"
    },
    {
      "number": 11,
      "hebrew": "גם־יהודה שת קציר לך בשובי שבות עמי"
    }
  ]
}