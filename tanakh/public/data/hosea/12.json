{
  "book": "Hosea",
  "bookHebrew": "הושע",
  "chapter": 12,
  "verses": [
    {
      "number": 1,
      "hebrew": "סבבני בכחש אפרים ובמרמה בית ישראל ויהודה עד רד עם־אל ועם־קדושים נאמן"
    },
    {
      "number": 2,
      "hebrew": "אפרים רעה רוח ורדף קדים כל־היום כזב ושד ירבה וברית עם־אשור יכרתו ושמן למצרים יובל"
    },
    {
      "number": 3,
      "hebrew": "וריב ליהוה עם־יהודה ולפקד על־יעקב כדרכיו כמעלליו ישיב לו"
    },
    {
      "number": 4,
      "hebrew": "בבטן עקב את־אחיו ובאונו שרה את־אלהים"
    },
    {
      "number": 5,
      "hebrew": "וישר אל־מלאך ויכל בכה ויתחנן־לו בית־אל ימצאנו ושם ידבר עמנו"
    },
    {
      "number": 6,
      "hebrew": "ויהוה אלהי הצבאות יהוה זכרו"
    },
    {
      "number": 7,
      "hebrew": "ואתה באלהיך תשוב חסד ומשפט שמר וקוה אל־אלהיך תמיד"
    },
    {
      "number": 8,
      "hebrew": "כנען בידו מאזני מרמה לעשק אהב"
    },
    {
      "number": 9,
      "hebrew": "ויאמר אפרים אך עשרתי מצאתי און לי כל־יגיעי לא ימצאו־לי עון אשר־חטא"
    },
    {
      "number": 10,
      "hebrew": "ואנכי יהוה אלהיך מארץ מצרים עד אושיבך באהלים כימי מועד"
    },
    {
      "number": 11,
      "hebrew": "ודברתי על־הנביאים ואנכי חזון הרביתי וביד הנביאים אדמה"
    },
    {
      "number": 12,
      "hebrew": "אם־גלעד און אך־שוא היו בגלגל שורים זבחו גם מזבחותם כגלים על תלמי שדי"
    },
    {
      "number": 13,
      "hebrew": "ויברח יעקב שדה ארם ויעבד ישראל באשה ובאשה שמר"
    },
    {
      "number": 14,
      "hebrew": "ובנביא העלה יהוה את־ישראל ממצרים ובנביא נשמר"
    },
    {
      "number": 15,
      "hebrew": "הכעיס אפרים תמרורים ודמיו עליו יטוש וחרפתו ישיב לו אדניו"
    }
  ]
}