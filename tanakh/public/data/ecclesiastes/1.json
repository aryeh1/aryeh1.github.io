{
  "book": "Ecclesiastes",
  "bookHebrew": "קהלת",
  "chapter": 1,
  "verses": [
    {
      "number": 1,
      "hebrew": "דברי קהלת בן־דוד מלך בירושלם"
    },
    {
      "number": 2,
      "hebrew": "הבל הבלים אמר קהלת הבל הבלים הכל הבל"
    },
    {
      "number": 3,
      "hebrew": "מה־יתרון לאדם בכל־עמלו שיעמל תחת השמש"
    },
    {
      "number": 4,
      "hebrew": "דור הלך ודור בא והארץ לעולם עמדת"
    },
    {
      "number": 5,
      "hebrew": "וזרח השמש ובא השמש ואל־מקומו שואף זורח הוא שם"
    },
    {
      "number": 6,
      "hebrew": "הולך אל־דרום וסובב אל־צפון סובב סבב הולך הרוח ועל־סביבתיו שב הרוח"
    },
    {
      "number": 7,
      "hebrew": "כל־הנחלים הלכים אל־הים והים איננו מלא אל־מקום שהנחלים הלכים שם הם שבים ללכת"
    },
    {
      "number": 8,
      "hebrew": "כל־הדברים יגעים לא־יוכל איש לדבר לא־תשבע עין לראות ולא־תמלא אזן משמע"
    },
    {
      "number": 9,
      "hebrew": "מה־שהיה הוא שיהיה ומה־שנעשה הוא שיעשה ואין כל־חדש תחת השמש"
    },
    {
      "number": 10,
      "hebrew": "יש דבר שיאמר ראה־זה חדש הוא כבר היה לעלמים אשר היה מלפננו"
    },
    {
      "number": 11,
      "hebrew": "אין זכרון לראשנים וגם לאחרנים שיהיו לא־יהיה להם זכרון עם שיהיו לאחרנה"
    },
    {
      "number": 12,
      "hebrew": "אני קהלת הייתי מלך על־ישראל בירושלם"
    },
    {
      "number": 13,
      "hebrew": "ונתתי את־לבי לדרוש ולתור בחכמה על כל־אשר נעשה תחת השמים הוא ענין רע נתן אלהים לבני האדם לענות בו"
    },
    {
      "number": 14,
      "hebrew": "ראיתי את־כל־המעשים שנעשו תחת השמש והנה הכל הבל ורעות רוח"
    },
    {
      "number": 15,
      "hebrew": "מעות לא־יוכל לתקן וחסרון לא־יוכל להמנות"
    },
    {
      "number": 16,
      "hebrew": "דברתי אני עם־לבי לאמר אני הנה הגדלתי והוספתי חכמה על כל־אשר־היה לפני על־ירושלם ולבי ראה הרבה חכמה ודעת"
    },
    {
      "number": 17,
      "hebrew": "ואתנה לבי לדעת חכמה ודעת הוללות ושכלות ידעתי שגם־זה הוא רעיון רוח"
    },
    {
      "number": 18,
      "hebrew": "כי ברב חכמה רב־כעס ויוסיף דעת יוסיף מכאוב"
    }
  ]
}