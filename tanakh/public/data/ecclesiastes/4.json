{
  "book": "Ecclesiastes",
  "bookHebrew": "קהלת",
  "chapter": 4,
  "verses": [
    {
      "number": 1,
      "hebrew": "ושבתי אני ואראה את־כל־העשקים אשר נעשים תחת השמש והנה דמעת העשקים ואין להם מנחם ומיד עשקיהם כח ואין להם מנחם"
    },
    {
      "number": 2,
      "hebrew": "ושבח אני את־המתים שכבר מתו מן־החיים אשר המה חיים עדנה"
    },
    {
      "number": 3,
      "hebrew": "וטוב משניהם את אשר־עדן לא היה אשר לא־ראה את־המעשה הרע אשר נעשה תחת השמש"
    },
    {
      "number": 4,
      "hebrew": "וראיתי אני את־כל־עמל ואת כל־כשרון המעשה כי היא קנאת־איש מרעהו גם־זה הבל ורעות רוח"
    },
    {
      "number": 5,
      "hebrew": "הכסיל חבק את־ידיו ואכל את־בשרו"
    },
    {
      "number": 6,
      "hebrew": "טוב מלא כף נחת ממלא חפנים עמל ורעות רוח"
    },
    {
      "number": 7,
      "hebrew": "ושבתי אני ואראה הבל תחת השמש"
    },
    {
      "number": 8,
      "hebrew": "יש אחד ואין שני גם בן ואח אין־לו ואין קץ לכל־עמלו גם־עיניו [עינו] לא־תשבע עשר ולמי אני עמל ומחסר את־נפשי מטובה גם־זה הבל וענין רע הוא"
    },
    {
      "number": 9,
      "hebrew": "טובים השנים מן־האחד אשר יש־להם שכר טוב בעמלם"
    },
    {
      "number": 10,
      "hebrew": "כי אם־יפלו האחד יקים את־חברו ואילו האחד שיפול ואין שני להקימו"
    },
    {
      "number": 11,
      "hebrew": "גם אם־ישכבו שנים וחם להם ולאחד איך יחם"
    },
    {
      "number": 12,
      "hebrew": "ואם־יתקפו האחד השנים יעמדו נגדו והחוט המשלש לא במהרה ינתק"
    },
    {
      "number": 13,
      "hebrew": "טוב ילד מסכן וחכם ממלך זקן וכסיל אשר לא־ידע להזהר עוד"
    },
    {
      "number": 14,
      "hebrew": "כי־מבית הסורים יצא למלך כי גם במלכותו נולד רש"
    },
    {
      "number": 15,
      "hebrew": "ראיתי את־כל־החיים המהלכים תחת השמש עם הילד השני אשר יעמד תחתיו"
    },
    {
      "number": 16,
      "hebrew": "אין־קץ לכל־העם לכל אשר־היה לפניהם גם האחרונים לא ישמחו־בו כי־גם־זה הבל ורעיון רוח"
    },
    {
      "number": 17,
      "hebrew": "שמר רגליך [רגלך] כאשר תלך אל־בית האלהים וקרוב לשמע מתת הכסילים זבח כי־אינם יודעים לעשות רע"
    }
  ]
}