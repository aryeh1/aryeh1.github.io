{
  "book": "Amos",
  "bookHebrew": "עמוס",
  "chapter": 9,
  "verses": [
    {
      "number": 1,
      "hebrew": "ראיתי את־אדני נצב על־המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא־ינוס להם נס ולא־ימלט להם פליט"
    },
    {
      "number": 2,
      "hebrew": "אם־יחתרו בשאול משם ידי תקחם ואם־יעלו השמים משם אורידם"
    },
    {
      "number": 3,
      "hebrew": "ואם־יחבאו בראש הכרמל משם אחפש ולקחתים ואם־יסתרו מנגד עיני בקרקע הים משם אצוה את־הנחש ונשכם"
    },
    {
      "number": 4,
      "hebrew": "ואם־ילכו בשבי לפני איביהם משם אצוה את־החרב והרגתם ושמתי עיני עליהם לרעה ולא לטובה"
    },
    {
      "number": 5,
      "hebrew": "ואדני יהוה הצבאות הנוגע בארץ ותמוג ואבלו כל־יושבי בה ועלתה כיאר כלה ושקעה כיאר מצרים"
    },
    {
      "number": 6,
      "hebrew": "הבונה בשמים מעלותו [מעלותיו] ואגדתו על־ארץ יסדה הקרא למי־הים וישפכם על־פני הארץ יהוה שמו",
      "parsha": "פ"
    },
    {
      "number": 7,
      "hebrew": "הלוא כבני כשיים אתם לי בני ישראל נאם־יהוה הלוא את־ישראל העליתי מארץ מצרים ופלשתיים מכפתור וארם מקיר"
    },
    {
      "number": 8,
      "hebrew": "הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את־בית יעקב נאם־יהוה"
    },
    {
      "number": 9,
      "hebrew": "כי־הנה אנכי מצוה והנעותי בכל־הגוים את־בית ישראל כאשר ינוע בכברה ולא־יפול צרור ארץ"
    },
    {
      "number": 10,
      "hebrew": "בחרב ימותו כל חטאי עמי האמרים לא־תגיש ותקדים בעדינו הרעה"
    },
    {
      "number": 11,
      "hebrew": "ביום ההוא אקים את־סכת דויד הנפלת וגדרתי את־פרציהן והרסתיו אקים ובניתיה כימי עולם"
    },
    {
      "number": 12,
      "hebrew": "למען יירשו את־שארית אדום וכל־הגוים אשר־נקרא שמי עליהם נאם־יהוה עשה זאת",
      "parsha": "פ"
    },
    {
      "number": 13,
      "hebrew": "הנה ימים באים נאם־יהוה ונגש חורש בקצר ודרך ענבים במשך הזרע והטיפו ההרים עסיס וכל־הגבעות תתמוגגנה"
    },
    {
      "number": 14,
      "hebrew": "ושבתי את־שבות עמי ישראל ובנו ערים נשמות וישבו ונטעו כרמים ושתו את־יינם ועשו גנות ואכלו את־פריהם"
    },
    {
      "number": 15,
      "hebrew": "ונטעתים על־אדמתם ולא ינתשו עוד מעל אדמתם אשר נתתי להם אמר יהוה אלהיך"
    }
  ]
}