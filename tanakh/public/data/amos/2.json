{
  "book": "Amos",
  "bookHebrew": "עמוס",
  "chapter": 2,
  "verses": [
    {
      "number": 1,
      "hebrew": "כה אמר יהוה על־שלשה פשעי מואב ועל־ארבעה לא אשיבנו על־שרפו עצמות מלך־אדום לשיד"
    },
    {
      "number": 2,
      "hebrew": "ושלחתי־אש במואב ואכלה ארמנות הקריות ומת בשאון מואב בתרועה בקול שופר"
    },
    {
      "number": 3,
      "hebrew": "והכרתי שופט מקרבה וכל־שריה אהרוג עמו אמר יהוה"
    },
    {
      "number": 4,
      "hebrew": "כה אמר יהוה על־שלשה פשעי יהודה ועל־ארבעה לא אשיבנו על־מאסם את־תורת יהוה וחקיו לא שמרו ויתעום כזביהם אשר־הלכו אבותם אחריהם"
    },
    {
      "number": 5,
      "hebrew": "ושלחתי אש ביהודה ואכלה ארמנות ירושלם"
    },
    {
      "number": 6,
      "hebrew": "כה אמר יהוה על־שלשה פשעי ישראל ועל־ארבעה לא אשיבנו על־מכרם בכסף צדיק ואביון בעבור נעלים"
    },
    {
      "number": 7,
      "hebrew": "השאפים על־עפר־ארץ בראש דלים ודרך ענוים יטו ואיש ואביו ילכו אל־הנערה למען חלל את־שם קדשי"
    },
    {
      "number": 8,
      "hebrew": "ועל־בגדים חבלים יטו אצל כל־מזבח ויין ענושים ישתו בית אלהיהם"
    },
    {
      "number": 9,
      "hebrew": "ואנכי השמדתי את־האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת"
    },
    {
      "number": 10,
      "hebrew": "ואנכי העליתי אתכם מארץ מצרים ואולך אתכם במדבר ארבעים שנה לרשת את־ארץ האמרי"
    },
    {
      "number": 11,
      "hebrew": "ואקים מבניכם לנביאים ומבחוריכם לנזרים האף אין־זאת בני ישראל נאם־יהוה"
    },
    {
      "number": 12,
      "hebrew": "ותשקו את־הנזרים יין ועל־הנביאים צויתם לאמר לא תנבאו"
    },
    {
      "number": 13,
      "hebrew": "הנה אנכי מעיק תחתיכם כאשר תעיק העגלה המלאה לה עמיר"
    },
    {
      "number": 14,
      "hebrew": "ואבד מנוס מקל וחזק לא־יאמץ כחו וגבור לא־ימלט נפשו"
    },
    {
      "number": 15,
      "hebrew": "ותפש הקשת לא יעמד וקל ברגליו לא ימלט ורכב הסוס לא ימלט נפשו"
    },
    {
      "number": 16,
      "hebrew": "ואמיץ לבו בגבורים ערום ינוס ביום־ההוא נאם־יהוה"
    }
  ]
}