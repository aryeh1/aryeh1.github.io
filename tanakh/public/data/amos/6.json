{
  "book": "Amos",
  "bookHebrew": "עמוס",
  "chapter": 6,
  "verses": [
    {
      "number": 1,
      "hebrew": "הוי השאננים בציון והבטחים בהר שמרון נקבי ראשית הגוים ובאו להם בית ישראל"
    },
    {
      "number": 2,
      "hebrew": "עברו כלנה וראו ולכו משם חמת רבה ורדו גת־פלשתים הטובים מן־הממלכות האלה אם־רב גבולם מגבלכם"
    },
    {
      "number": 3,
      "hebrew": "המנדים ליום רע ותגישון שבת חמס"
    },
    {
      "number": 4,
      "hebrew": "השכבים על־מטות שן וסרחים על־ערשותם ואכלים כרים מצאן ועגלים מתוך מרבק"
    },
    {
      "number": 5,
      "hebrew": "הפרטים על־פי הנבל כדויד חשבו להם כלי־שיר"
    },
    {
      "number": 6,
      "hebrew": "השתים במזרקי יין וראשית שמנים ימשחו ולא נחלו על־שבר יוסף"
    },
    {
      "number": 7,
      "hebrew": "לכן עתה יגלו בראש גלים וסר מרזח סרוחים"
    },
    {
      "number": 8,
      "hebrew": "נשבע אדני יהוה בנפשו נאם־יהוה אלהי צבאות מתאב אנכי את־גאון יעקב וארמנתיו שנאתי והסגרתי עיר ומלאה"
    },
    {
      "number": 9,
      "hebrew": "והיה אם־יותרו עשרה אנשים בבית אחד ומתו"
    },
    {
      "number": 10,
      "hebrew": "ונשאו דודו ומסרפו להוציא עצמים מן־הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה",
      "parsha": "ס"
    },
    {
      "number": 11,
      "hebrew": "כי־הנה יהוה מצוה והכה הבית הגדול רסיסים והבית הקטן בקעים"
    },
    {
      "number": 12,
      "hebrew": "הירצון בסלע סוסים אם־יחרוש בבקרים כי־הפכתם לראש משפט ופרי צדקה ללענה"
    },
    {
      "number": 13,
      "hebrew": "השמחים ללא דבר האמרים הלוא בחזקנו לקחנו לנו קרנים"
    },
    {
      "number": 14,
      "hebrew": "כי הנני מקים עליכם בית ישראל נאם־יהוה אלהי הצבאות גוי ולחצו אתכם מלבוא חמת עד־נחל הערבה",
      "parsha": "פ"
    }
  ]
}