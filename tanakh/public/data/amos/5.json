{
  "book": "Amos",
  "bookHebrew": "עמוס",
  "chapter": 5,
  "verses": [
    {
      "number": 1,
      "hebrew": "שמעו את־הדבר הזה אשר אנכי נשא עליכם קינה בית ישראל"
    },
    {
      "number": 2,
      "hebrew": "נפלה לא־תוסיף קום בתולת ישראל נטשה על־אדמתה אין מקימה"
    },
    {
      "number": 3,
      "hebrew": "כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל"
    },
    {
      "number": 4,
      "hebrew": "כי כה אמר יהוה לבית ישראל דרשוני וחיו"
    },
    {
      "number": 5,
      "hebrew": "ואל־תדרשו בית־אל והגלגל לא תבאו ובאר שבע לא תעברו כי הגלגל גלה יגלה ובית־אל יהיה לאון"
    },
    {
      "number": 6,
      "hebrew": "דרשו את־יהוה וחיו פן־יצלח כאש בית יוסף ואכלה ואין־מכבה לבית־אל"
    },
    {
      "number": 7,
      "hebrew": "ההפכים ללענה משפט וצדקה לארץ הניחו"
    },
    {
      "number": 8,
      "hebrew": "עשה כימה וכסיל והפך לבקר צלמות ויום לילה החשיך הקורא למי־הים וישפכם על־פני הארץ יהוה שמו"
    },
    {
      "number": 9,
      "hebrew": "המבליג שד על־עז ושד על־מבצר יבוא"
    },
    {
      "number": 10,
      "hebrew": "שנאו בשער מוכיח ודבר תמים יתעבו"
    },
    {
      "number": 11,
      "hebrew": "לכן יען בושסכם על־דל ומשאת־בר תקחו ממנו בתי גזית בניתם ולא־תשבו בם כרמי־חמד נטעתם ולא תשתו את־יינם"
    },
    {
      "number": 12,
      "hebrew": "כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו"
    },
    {
      "number": 13,
      "hebrew": "לכן המשכיל בעת ההיא ידם כי עת רעה היא"
    },
    {
      "number": 14,
      "hebrew": "דרשו־טוב ואל־רע למען תחיו ויהי־כן יהוה אלהי־צבאות אתכם כאשר אמרתם"
    },
    {
      "number": 15,
      "hebrew": "שנאו־רע ואהבו טוב והציגו בשער משפט אולי יחנן יהוה אלהי־צבאות שארית יוסף"
    },
    {
      "number": 16,
      "hebrew": "לכן כה־אמר יהוה אלהי צבאות אדני בכל־רחבות מספד ובכל־חוצות יאמרו הו־הו וקראו אכר אל־אבל ומספד אל־יודעי נהי"
    },
    {
      "number": 17,
      "hebrew": "ובכל־כרמים מספד כי־אעבר בקרבך אמר יהוה"
    },
    {
      "number": 18,
      "hebrew": "הוי המתאוים את־יום יהוה למה־זה לכם יום יהוה הוא־חשך ולא־אור"
    },
    {
      "number": 19,
      "hebrew": "כאשר ינוס איש מפני הארי ופגעו הדב ובא הבית וסמך ידו על־הקיר ונשכו הנחש"
    },
    {
      "number": 20,
      "hebrew": "הלא־חשך יום יהוה ולא־אור ואפל ולא־נגה לו"
    },
    {
      "number": 21,
      "hebrew": "שנאתי מאסתי חגיכם ולא אריח בעצרתיכם"
    },
    {
      "number": 22,
      "hebrew": "כי אם־תעלו־לי עלות ומנחתיכם לא ארצה ושלם מריאיכם לא אביט"
    },
    {
      "number": 23,
      "hebrew": "הסר מעלי המון שריך וזמרת נבליך לא אשמע"
    },
    {
      "number": 24,
      "hebrew": "ויגל כמים משפט וצדקה כנחל איתן"
    },
    {
      "number": 25,
      "hebrew": "הזבחים ומנחה הגשתם־לי במדבר ארבעים שנה בית ישראל"
    },
    {
      "number": 26,
      "hebrew": "ונשאתם את סכות מלככם ואת כיון צלמיכם כוכב אלהיכם אשר עשיתם לכם"
    },
    {
      "number": 27,
      "hebrew": "והגליתי אתכם מהלאה לדמשק אמר יהוה אלהי־צבאות שמו"
    }
  ]
}