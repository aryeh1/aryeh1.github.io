{
  "book": "Amos",
  "bookHebrew": "עמוס",
  "chapter": 7,
  "verses": [
    {
      "number": 1,
      "hebrew": "כה הראני אדני יהוה והנה יוצר גבי בתחלת עלות הלקש והנה־לקש אחר גזי המלך"
    },
    {
      "number": 2,
      "hebrew": "והיה אם־כלה לאכול את־עשב הארץ ואמר אדני יהוה סלח־נא מי יקום יעקב כי קטן הוא"
    },
    {
      "number": 3,
      "hebrew": "נחם יהוה על־זאת לא תהיה אמר יהוה"
    },
    {
      "number": 4,
      "hebrew": "כה הראני אדני יהוה והנה קרא לרב באש אדני יהוה ותאכל את־תהום רבה ואכלה את־החלק"
    },
    {
      "number": 5,
      "hebrew": "ואמר אדני יהוה חדל־נא מי יקום יעקב כי קטן הוא"
    },
    {
      "number": 6,
      "hebrew": "נחם יהוה על־זאת גם־היא לא תהיה אמר אדני יהוה"
    },
    {
      "number": 7,
      "hebrew": "כה הראני והנה אדני נצב על־חומת אנך ובידו אנך"
    },
    {
      "number": 8,
      "hebrew": "ויאמר יהוה אלי מה־אתה ראה עמוס ואמר אנך ויאמר אדני הנני שם אנך בקרב עמי ישראל לא־אוסיף עוד עבור לו"
    },
    {
      "number": 9,
      "hebrew": "ונשמו במות ישחק ומקדשי ישראל יחרבו וקמתי על־בית ירבעם בחרב"
    },
    {
      "number": 10,
      "hebrew": "וישלח אמציה כהן בית־אל אל־ירבעם מלך־ישראל לאמר קשר עליך עמוס בקרב בית ישראל לא־תוכל הארץ להכיל את־כל־דבריו"
    },
    {
      "number": 11,
      "hebrew": "כי־כה אמר עמוס בחרב ימות ירבעם וישראל גלה יגלה מעל אדמתו"
    },
    {
      "number": 12,
      "hebrew": "ויאמר אמציה אל־עמוס חזה לך ברח־לך אל־ארץ יהודה ואכל־שם לחם ושם תנבא"
    },
    {
      "number": 13,
      "hebrew": "ובית־אל לא־תוסיף עוד להנבא כי מקדש־מלך הוא ובית ממלכה הוא"
    },
    {
      "number": 14,
      "hebrew": "ויען עמוס ויאמר אל־אמציה לא־נביא אנכי ולא בן־נביא אנכי כי־בוקר אנכי ובולס שקמים"
    },
    {
      "number": 15,
      "hebrew": "ויקחני יהוה מאחרי הצאן ויאמר אלי יהוה לך הנבא אל־עמי ישראל"
    },
    {
      "number": 16,
      "hebrew": "ועתה שמע דבר־יהוה אתה אמר לא תנבא על־ישראל ולא תטיף על־בית ישחק"
    },
    {
      "number": 17,
      "hebrew": "לכן כה־אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על־אדמה טמאה תמות וישראל גלה יגלה מעל אדמתו"
    }
  ]
}