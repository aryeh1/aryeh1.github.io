{
  "book": "Amos",
  "bookHebrew": "עמוס",
  "chapter": 1,
  "verses": [
    {
      "number": 1,
      "hebrew": "דברי עמוס אשר־היה בנקדים מתקוע אשר חזה על־ישראל בימי עזיה מלך־יהודה ובימי ירבעם בן־יואש מלך ישראל שנתים לפני הרעש"
    },
    {
      "number": 2,
      "hebrew": "ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל",
      "parsha": "פ"
    },
    {
      "number": 3,
      "hebrew": "כה אמר יהוה על־שלשה פשעי דמשק ועל־ארבעה לא אשיבנו על־דושם בחרצות הברזל את־הגלעד"
    },
    {
      "number": 4,
      "hebrew": "ושלחתי אש בבית חזאל ואכלה ארמנות בן־הדד"
    },
    {
      "number": 5,
      "hebrew": "ושברתי בריח דמשק והכרתי יושב מבקעת־און ותומך שבט מבית עדן וגלו עם־ארם קירה אמר יהוה",
      "parsha": "פ"
    },
    {
      "number": 6,
      "hebrew": "כה אמר יהוה על־שלשה פשעי עזה ועל־ארבעה לא אשיבנו על־הגלותם גלות שלמה להסגיר לאדום"
    },
    {
      "number": 7,
      "hebrew": "ושלחתי אש בחומת עזה ואכלה ארמנתיה"
    },
    {
      "number": 8,
      "hebrew": "והכרתי יושב מאשדוד ותומך שבט מאשקלון והשיבותי ידי על־עקרון ואבדו שארית פלשתים אמר אדני יהוה",
      "parsha": "פ"
    },
    {
      "number": 9,
      "hebrew": "כה אמר יהוה על־שלשה פשעי־צר ועל־ארבעה לא אשיבנו על־הסגירם גלות שלמה לאדום ולא זכרו ברית אחים"
    },
    {
      "number": 10,
      "hebrew": "ושלחתי אש בחומת צר ואכלה ארמנתיה",
      "parsha": "פ"
    },
    {
      "number": 11,
      "hebrew": "כה אמר יהוה על־שלשה פשעי אדום ועל־ארבעה לא אשיבנו על־רדפו בחרב אחיו ושחת רחמיו ויטרף לעד אפו ועברתו שמרה נצח"
    },
    {
      "number": 12,
      "hebrew": "ושלחתי אש בתימן ואכלה ארמנות בצרה",
      "parsha": "פ"
    },
    {
      "number": 13,
      "hebrew": "כה אמר יהוה על־שלשה פשעי בני־עמון ועל־ארבעה לא אשיבנו על־בקעם הרות הגלעד למען הרחיב את־גבולם"
    },
    {
      "number": 14,
      "hebrew": "והצתי אש בחומת רבה ואכלה ארמנותיה בתרועה ביום מלחמה בסער ביום סופה"
    },
    {
      "number": 15,
      "hebrew": "והלך מלכם בגולה הוא ושריו יחדו אמר יהוה",
      "parsha": "פ"
    }
  ]
}