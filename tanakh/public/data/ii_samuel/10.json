{
  "book": "II Samuel",
  "bookHebrew": "שמואל ב",
  "chapter": 10,
  "verses": [
    {
      "number": 1,
      "hebrew": "ויהי אחרי־כן וימת מלך בני עמון וימלך חנון בנו תחתיו"
    },
    {
      "number": 2,
      "hebrew": "ויאמר דוד אעשה־חסד עם־חנון בן־נחש כאשר עשה אביו עמדי חסד וישלח דוד לנחמו ביד־עבדיו אל־אביו ויבאו עבדי דוד ארץ בני עמון"
    },
    {
      "number": 3,
      "hebrew": "ויאמרו שרי בני־עמון אל־חנון אדניהם המכבד דוד את־אביך בעיניך כי־שלח לך מנחמים הלוא בעבור חקור את־העיר ולרגלה ולהפכה שלח דוד את־עבדיו אליך"
    },
    {
      "number": 4,
      "hebrew": "ויקח חנון את־עבדי דוד ויגלח את־חצי זקנם ויכרת את־מדויהם בחצי עד שתותיהם וישלחם"
    },
    {
      "number": 5,
      "hebrew": "ויגדו לדוד וישלח לקראתם כי־היו האנשים נכלמים מאד ויאמר המלך שבו בירחו עד־יצמח זקנכם ושבתם"
    },
    {
      "number": 6,
      "hebrew": "ויראו בני עמון כי נבאשו בדוד וישלחו בני־עמון וישכרו את־ארם בית־רחוב ואת־ארם צובא עשרים אלף רגלי ואת־מלך מעכה אלף איש ואיש טוב שנים־עשר אלף איש"
    },
    {
      "number": 7,
      "hebrew": "וישמע דוד וישלח את־יואב ואת כל־הצבא הגברים"
    },
    {
      "number": 8,
      "hebrew": "ויצאו בני עמון ויערכו מלחמה פתח השער וארם צובא ורחוב ואיש־טוב ומעכה לבדם בשדה"
    },
    {
      "number": 9,
      "hebrew": "וירא יואב כי־היתה אליו פני המלחמה מפנים ומאחור ויבחר מכל בחורי בישראל [ישראל] ויערך לקראת ארם"
    },
    {
      "number": 10,
      "hebrew": "ואת יתר העם נתן ביד אבשי אחיו ויערך לקראת בני עמון"
    },
    {
      "number": 11,
      "hebrew": "ויאמר אם־תחזק ארם ממני והיתה לי לישועה ואם־בני עמון יחזקו ממך והלכתי להושיע לך"
    },
    {
      "number": 12,
      "hebrew": "חזק ונתחזק בעד־עמנו ובעד ערי אלהינו ויהוה יעשה הטוב בעיניו"
    },
    {
      "number": 13,
      "hebrew": "ויגש יואב והעם אשר עמו למלחמה בארם וינסו מפניו"
    },
    {
      "number": 14,
      "hebrew": "ובני עמון ראו כי־נס ארם וינסו מפני אבישי ויבאו העיר וישב יואב מעל בני עמון ויבא ירושלם"
    },
    {
      "number": 15,
      "hebrew": "וירא ארם כי נגף לפני ישראל ויאספו יחד"
    },
    {
      "number": 16,
      "hebrew": "וישלח הדדעזר ויצא את־ארם אשר מעבר הנהר ויבאו חילם ושובך שר־צבא הדדעזר לפניהם"
    },
    {
      "number": 17,
      "hebrew": "ויגד לדוד ויאסף את־כל־ישראל ויעבר את־הירדן ויבא חלאמה ויערכו ארם לקראת דוד וילחמו עמו"
    },
    {
      "number": 18,
      "hebrew": "וינס ארם מפני ישראל ויהרג דוד מארם שבע מאות רכב וארבעים אלף פרשים ואת שובך שר־צבאו הכה וימת שם"
    },
    {
      "number": 19,
      "hebrew": "ויראו כל־המלכים עבדי הדדעזר כי נגפו לפני ישראל וישלמו את־ישראל ויעבדום ויראו ארם להושיע עוד את־בני עמון"
    }
  ]
}