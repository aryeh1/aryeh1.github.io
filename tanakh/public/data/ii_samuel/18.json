{
  "book": "II Samuel",
  "bookHebrew": "שמואל ב",
  "chapter": 18,
  "verses": [
    {
      "number": 1,
      "hebrew": "ויפקד דוד את־העם אשר אתו וישם עליהם שרי אלפים ושרי מאות"
    },
    {
      "number": 2,
      "hebrew": "וישלח דוד את־העם השלשית ביד־יואב והשלשית ביד אבישי בן־צרויה אחי יואב והשלשת ביד אתי הגתי ויאמר המלך אל־העם יצא אצא גם־אני עמכם",
      "parsha": "ס"
    },
    {
      "number": 3,
      "hebrew": "ויאמר העם לא תצא כי אם־נס ננוס לא־ישימו אלינו לב ואם־ימתו חצינו לא־ישימו אלינו לב כי־עתה כמנו עשרה אלפים ועתה טוב כי־תהיה־לנו מעיר לעזיר [לעזור]",
      "parsha": "ס"
    },
    {
      "number": 4,
      "hebrew": "ויאמר אליהם המלך אשר־ייטב בעיניכם אעשה ויעמד המלך אל־יד השער וכל־העם יצאו למאות ולאלפים"
    },
    {
      "number": 5,
      "hebrew": "ויצו המלך את־יואב ואת־אבישי ואת־אתי לאמר לאט־לי לנער לאבשלום וכל־העם שמעו בצות המלך את־כל־השרים על־דבר אבשלום"
    },
    {
      "number": 6,
      "hebrew": "ויצא העם השדה לקראת ישראל ותהי המלחמה ביער אפרים"
    },
    {
      "number": 7,
      "hebrew": "וינגפו שם עם ישראל לפני עבדי דוד ותהי־שם המגפה גדולה ביום ההוא עשרים אלף"
    },
    {
      "number": 8,
      "hebrew": "ותהי־שם המלחמה נפצית [נפצת] על־פני כל־הארץ וירב היער לאכל בעם מאשר אכלה החרב ביום ההוא"
    },
    {
      "number": 9,
      "hebrew": "ויקרא אבשלום לפני עבדי דוד ואבשלום רכב על־הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ והפרד אשר־תחתיו עבר"
    },
    {
      "number": 10,
      "hebrew": "וירא איש אחד ויגד ליואב ויאמר הנה ראיתי את־אבשלם תלוי באלה"
    },
    {
      "number": 11,
      "hebrew": "ויאמר יואב לאיש המגיד לו והנה ראית ומדוע לא־הכיתו שם ארצה ועלי לתת לך עשרה כסף וחגרה אחת"
    },
    {
      "number": 12,
      "hebrew": "ויאמר האיש אל־יואב ולא [ולוא] אנכי שקל על־כפי אלף כסף לא־אשלח ידי אל־בן־המלך כי באזנינו צוה המלך אתך ואת־אבישי ואת־אתי לאמר שמרו־מי בנער באבשלום"
    },
    {
      "number": 13,
      "hebrew": "או־עשיתי בנפשו [בנפשי] שקר וכל־דבר לא־יכחד מן־המלך ואתה תתיצב מנגד"
    },
    {
      "number": 14,
      "hebrew": "ויאמר יואב לא־כן אחילה לפניך ויקח שלשה שבטים בכפו ויתקעם בלב אבשלום עודנו חי בלב האלה"
    },
    {
      "number": 15,
      "hebrew": "ויסבו עשרה נערים נשאי כלי יואב ויכו את־אבשלום וימיתהו"
    },
    {
      "number": 16,
      "hebrew": "ויתקע יואב בשפר וישב העם מרדף אחרי ישראל כי־חשך יואב את־העם"
    },
    {
      "number": 17,
      "hebrew": "ויקחו את־אבשלום וישליכו אתו ביער אל־הפחת הגדול ויצבו עליו גל־אבנים גדול מאד וכל־ישראל נסו איש לאהלו [לאהליו]"
    },
    {
      "number": 18,
      "hebrew": "ואבשלם לקח ויצב־לו בחיו [בחייו] את־מצבת אשר בעמק־המלך כי אמר אין־לי בן בעבור הזכיר שמי ויקרא למצבת על־שמו ויקרא לה יד אבשלם עד היום הזה",
      "parsha": "ס"
    },
    {
      "number": 19,
      "hebrew": "ואחימעץ בן־צדוק אמר ארוצה נא ואבשרה את־המלך כי־שפטו יהוה מיד איביו"
    },
    {
      "number": 20,
      "hebrew": "ויאמר לו יואב לא איש בשרה אתה היום הזה ובשרת ביום אחר והיום הזה לא תבשר כי־על [על־] [כן] בן־המלך מת"
    },
    {
      "number": 21,
      "hebrew": "ויאמר יואב לכושי לך הגד למלך אשר ראיתה וישתחו כושי ליואב וירץ"
    },
    {
      "number": 22,
      "hebrew": "ויסף עוד אחימעץ בן־צדוק ויאמר אל־יואב ויהי מה ארצה־נא גם־אני אחרי הכושי ויאמר יואב למה־זה אתה רץ בני ולכה אין־בשורה מצאת"
    },
    {
      "number": 23,
      "hebrew": "ויהי־מה ארוץ ויאמר לו רוץ וירץ אחימעץ דרך הככר ויעבר את־הכושי"
    },
    {
      "number": 24,
      "hebrew": "ודוד יושב בין־שני השערים וילך הצפה אל־גג השער אל־החומה וישא את־עיניו וירא והנה־איש רץ לבדו"
    },
    {
      "number": 25,
      "hebrew": "ויקרא הצפה ויגד למלך ויאמר המלך אם־לבדו בשורה בפיו וילך הלוך וקרב"
    },
    {
      "number": 26,
      "hebrew": "וירא הצפה איש־אחר רץ ויקרא הצפה אל־השער ויאמר הנה־איש רץ לבדו ויאמר המלך גם־זה מבשר"
    },
    {
      "number": 27,
      "hebrew": "ויאמר הצפה אני ראה את־מרוצת הראשון כמרצת אחימעץ בן־צדוק ויאמר המלך איש־טוב זה ואל־בשורה טובה יבוא"
    },
    {
      "number": 28,
      "hebrew": "ויקרא אחימעץ ויאמר אל־המלך שלום וישתחו למלך לאפיו ארצה ויאמר ברוך יהוה אלהיך אשר סגר את־האנשים אשר־נשאו את־ידם באדני המלך",
      "parsha": "ס"
    },
    {
      "number": 29,
      "hebrew": "ויאמר המלך שלום לנער לאבשלום ויאמר אחימעץ ראיתי ההמון הגדול לשלח את־עבד המלך יואב ואת־עבדך ולא ידעתי מה"
    },
    {
      "number": 30,
      "hebrew": "ויאמר המלך סב התיצב כה ויסב ויעמד"
    },
    {
      "number": 31,
      "hebrew": "והנה הכושי בא ויאמר הכושי יתבשר אדני המלך כי־שפטך יהוה היום מיד כל־הקמים עליך",
      "parsha": "ס"
    },
    {
      "number": 32,
      "hebrew": "ויאמר המלך אל־הכושי השלום לנער לאבשלום ויאמר הכושי יהיו כנער איבי אדני המלך וכל אשר־קמו עליך לרעה",
      "parsha": "ס"
    }
  ]
}