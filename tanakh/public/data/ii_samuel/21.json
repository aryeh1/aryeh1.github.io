{
  "book": "II Samuel",
  "bookHebrew": "שמואל ב",
  "chapter": 21,
  "verses": [
    {
      "number": 1,
      "hebrew": "ויהי רעב בימי דוד שלש שנים שנה אחרי שנה ויבקש דוד את־פני יהוה ויאמר יהוה אל־שאול ואל־בית הדמים על־אשר־המית את־הגבענים",
      "parsha": "ס"
    },
    {
      "number": 2,
      "hebrew": "ויקרא המלך לגבענים ויאמר אליהם והגבענים לא מבני ישראל המה כי אם־מיתר האמרי ובני ישראל נשבעו להם ויבקש שאול להכתם בקנאתו לבני־ישראל ויהודה"
    },
    {
      "number": 3,
      "hebrew": "ויאמר דוד אל־הגבענים מה אעשה לכם ובמה אכפר וברכו את־נחלת יהוה"
    },
    {
      "number": 4,
      "hebrew": "ויאמרו לו הגבענים אין־לי [לנו] כסף וזהב עם־שאול ועם־ביתו ואין־לנו איש להמית בישראל ויאמר מה־אתם אמרים אעשה לכם"
    },
    {
      "number": 5,
      "hebrew": "ויאמרו אל־המלך האיש אשר כלנו ואשר דמה־לנו נשמדנו מהתיצב בכל־גבל ישראל"
    },
    {
      "number": 6,
      "hebrew": "ינתן־[יתן־] לנו שבעה אנשים מבניו והוקענום ליהוה בגבעת שאול בחיר יהוה ויאמר המלך אני אתן",
      "parsha": "פ"
    },
    {
      "number": 7,
      "hebrew": "ויחמל המלך על־מפי־בשת בן־יהונתן בן־שאול על־שבעת יהוה אשר בינתם בין דוד ובין יהונתן בן־שאול"
    },
    {
      "number": 8,
      "hebrew": "ויקח המלך את־שני בני רצפה בת־איה אשר ילדה לשאול את־ארמני ואת־מפבשת ואת־חמשת בני מיכל בת־שאול אשר ילדה לעדריאל בן־ברזלי המחלתי"
    },
    {
      "number": 9,
      "hebrew": "ויתנם ביד הגבענים ויקיעם בהר לפני יהוה ויפלו שבעתים [שבעתם] יחד והם [והמה] המתו בימי קציר בראשנים תחלת [בתחלת] קציר שערים"
    },
    {
      "number": 10,
      "hebrew": "ותקח רצפה בת־איה את־השק ותטהו לה אל־הצור מתחלת קציר עד נתך־מים עליהם מן־השמים ולא־נתנה עוף השמים לנוח עליהם יומם ואת־חית השדה לילה"
    },
    {
      "number": 11,
      "hebrew": "ויגד לדוד את אשר־עשתה רצפה בת־איה פלגש שאול"
    },
    {
      "number": 12,
      "hebrew": "וילך דוד ויקח את־עצמות שאול ואת־עצמות יהונתן בנו מאת בעלי יביש גלעד אשר גנבו אתם מרחב בית־שן אשר תלום [תלאום] שם הפלשתים [שמה] [פלשתים] ביום הכות פלשתים את־שאול בגלבע"
    },
    {
      "number": 13,
      "hebrew": "ויעל משם את־עצמות שאול ואת־עצמות יהונתן בנו ויאספו את־עצמות המוקעים"
    },
    {
      "number": 14,
      "hebrew": "ויקברו את־עצמות־שאול ויהונתן־בנו בארץ בנימן בצלע בקבר קיש אביו ויעשו כל אשר־צוה המלך ויעתר אלהים לארץ אחרי־כן",
      "parsha": "פ"
    },
    {
      "number": 15,
      "hebrew": "ותהי־עוד מלחמה לפלשתים את־ישראל וירד דוד ועבדיו עמו וילחמו את־פלשתים ויעף דוד"
    },
    {
      "number": 16,
      "hebrew": "וישבו [וישבי] בנב אשר בילידי הרפה ומשקל קינו שלש מאות משקל נחשת והוא חגור חדשה ויאמר להכות את־דוד"
    },
    {
      "number": 17,
      "hebrew": "ויעזר־לו אבישי בן־צרויה ויך את־הפלשתי וימיתהו אז נשבעו אנשי־דוד לו לאמר לא־תצא עוד אתנו למלחמה ולא תכבה את־נר ישראל",
      "parsha": "פ"
    },
    {
      "number": 18,
      "hebrew": "ויהי אחרי־כן ותהי־עוד המלחמה בגוב עם־פלשתים אז הכה סבכי החשתי את־סף אשר בילדי הרפה",
      "parsha": "ס"
    },
    {
      "number": 19,
      "hebrew": "ותהי־עוד המלחמה בגוב עם־פלשתים ויך אלחנן בן־יערי ארגים בית הלחמי את גלית הגתי ועץ חניתו כמנור ארגים",
      "parsha": "ס"
    },
    {
      "number": 20,
      "hebrew": "ותהי־עוד מלחמה בגת ויהי איש מדין [מדון] ואצבעת ידיו ואצבעת רגליו שש ושש עשרים וארבע מספר וגם־הוא ילד להרפה"
    },
    {
      "number": 21,
      "hebrew": "ויחרף את־ישראל ויכהו יהונתן בן־שמעי [שמעה] אחי דוד"
    },
    {
      "number": 22,
      "hebrew": "את־ארבעת אלה ילדו להרפה בגת ויפלו ביד־דוד וביד עבדיו",
      "parsha": "פ"
    }
  ]
}