{
  "book": "II Samuel",
  "bookHebrew": "שמואל ב",
  "chapter": 14,
  "verses": [
    {
      "number": 1,
      "hebrew": "וידע יואב בן־צריה כי־לב המלך על־אבשלום"
    },
    {
      "number": 2,
      "hebrew": "וישלח יואב תקועה ויקח משם אשה חכמה ויאמר אליה התאבלי־נא ולבשי־נא בגדי־אבל ואל־תסוכי שמן והיית כאשה זה ימים רבים מתאבלת על־מת"
    },
    {
      "number": 3,
      "hebrew": "ובאת אל־המלך ודברת אליו כדבר הזה וישם יואב את־הדברים בפיה"
    },
    {
      "number": 4,
      "hebrew": "ותאמר האשה התקעית אל־המלך ותפל על־אפיה ארצה ותשתחו ותאמר הושעה המלך",
      "parsha": "ס"
    },
    {
      "number": 5,
      "hebrew": "ויאמר־לה המלך מה־לך ותאמר אבל אשה־אלמנה אני וימת אישי"
    },
    {
      "number": 6,
      "hebrew": "ולשפחתך שני בנים וינצו שניהם בשדה ואין מציל ביניהם ויכו האחד את־האחד וימת אתו"
    },
    {
      "number": 7,
      "hebrew": "והנה קמה כל־המשפחה על־שפחתך ויאמרו תני את־מכה אחיו ונמתהו בנפש אחיו אשר הרג ונשמידה גם את־היורש וכבו את־גחלתי אשר נשארה לבלתי שום־[שים־] לאישי שם ושארית על־פני האדמה",
      "parsha": "פ"
    },
    {
      "number": 8,
      "hebrew": "ויאמר המלך אל־האשה לכי לביתך ואני אצוה עליך"
    },
    {
      "number": 9,
      "hebrew": "ותאמר האשה התקועית אל־המלך עלי אדני המלך העון ועל־בית אבי והמלך וכסאו נקי",
      "parsha": "ס"
    },
    {
      "number": 10,
      "hebrew": "ויאמר המלך המדבר אליך והבאתו אלי ולא־יסיף עוד לגעת בך"
    },
    {
      "number": 11,
      "hebrew": "ותאמר יזכר־נא המלך את־יהוה אלהיך מהרבית [מהרבת] גאל הדם לשחת ולא ישמידו את־בני ויאמר חי־יהוה אם־יפל משערת בנך ארצה"
    },
    {
      "number": 12,
      "hebrew": "ותאמר האשה תדבר־נא שפחתך אל־אדני המלך דבר ויאמר דברי",
      "parsha": "ס"
    },
    {
      "number": 13,
      "hebrew": "ותאמר האשה ולמה חשבתה כזאת על־עם אלהים ומדבר המלך הדבר הזה כאשם לבלתי השיב המלך את־נדחו"
    },
    {
      "number": 14,
      "hebrew": "כי־מות נמות וכמים הנגרים ארצה אשר לא יאספו ולא־ישא אלהים נפש וחשב מחשבות לבלתי ידח ממנו נדח"
    },
    {
      "number": 15,
      "hebrew": "ועתה אשר־באתי לדבר אל־המלך אדני את־הדבר הזה כי יראני העם ותאמר שפחתך אדברה־נא אל־המלך אולי יעשה המלך את־דבר אמתו"
    },
    {
      "number": 16,
      "hebrew": "כי ישמע המלך להציל את־אמתו מכף האיש להשמיד אתי ואת־בני יחד מנחלת אלהים"
    },
    {
      "number": 17,
      "hebrew": "ותאמר שפחתך יהיה־נא דבר־אדני המלך למנוחה כי כמלאך האלהים כן אדני המלך לשמע הטוב והרע ויהוה אלהיך יהי עמך",
      "parsha": "פ"
    },
    {
      "number": 18,
      "hebrew": "ויען המלך ויאמר אל־האשה אל־נא תכחדי ממני דבר אשר אנכי שאל אתך ותאמר האשה ידבר־נא אדני המלך"
    },
    {
      "number": 19,
      "hebrew": "ויאמר המלך היד יואב אתך בכל־זאת ותען האשה ותאמר חי־נפשך אדני המלך אם־אש להמין ולהשמיל מכל אשר־דבר אדני המלך כי־עבדך יואב הוא צוני והוא שם בפי שפחתך את כל־הדברים האלה"
    },
    {
      "number": 20,
      "hebrew": "לבעבור סבב את־פני הדבר עשה עבדך יואב את־הדבר הזה ואדני חכם כחכמת מלאך האלהים לדעת את־כל־אשר בארץ",
      "parsha": "ס"
    },
    {
      "number": 21,
      "hebrew": "ויאמר המלך אל־יואב הנה־נא עשיתי את־הדבר הזה ולך השב את־הנער את־אבשלום"
    },
    {
      "number": 22,
      "hebrew": "ויפל יואב אל־פניו ארצה וישתחו ויברך את־המלך ויאמר יואב היום ידע עבדך כי־מצאתי חן בעיניך אדני המלך אשר־עשה המלך את־דבר עבדו [עבדך]"
    },
    {
      "number": 23,
      "hebrew": "ויקם יואב וילך גשורה ויבא את־אבשלום ירושלם",
      "parsha": "ס"
    },
    {
      "number": 24,
      "hebrew": "ויאמר המלך יסב אל־ביתו ופני לא יראה ויסב אבשלום אל־ביתו ופני המלך לא ראה",
      "parsha": "ס"
    },
    {
      "number": 25,
      "hebrew": "וכאבשלום לא־היה איש־יפה בכל־ישראל להלל מאד מכף רגלו ועד קדקדו לא־היה בו מום"
    },
    {
      "number": 26,
      "hebrew": "ובגלחו את־ראשו והיה מקץ ימים לימים אשר יגלח כי־כבד עליו וגלחו ושקל את־שער ראשו מאתים שקלים באבן המלך"
    },
    {
      "number": 27,
      "hebrew": "ויולדו לאבשלום שלושה בנים ובת אחת ושמה תמר היא היתה אשה יפת מראה",
      "parsha": "פ"
    },
    {
      "number": 28,
      "hebrew": "וישב אבשלום בירושלם שנתים ימים ופני המלך לא ראה"
    },
    {
      "number": 29,
      "hebrew": "וישלח אבשלום אל־יואב לשלח אתו אל־המלך ולא אבה לבוא אליו וישלח עוד שנית ולא אבה לבוא"
    },
    {
      "number": 30,
      "hebrew": "ויאמר אל־עבדיו ראו חלקת יואב אל־ידי ולו־שם שערים לכו והוצתיה [והציתוה] באש ויצתו עבדי אבשלום את־החלקה באש",
      "parsha": "פ"
    },
    {
      "number": 31,
      "hebrew": "ויקם יואב ויבא אל־אבשלום הביתה ויאמר אליו למה הציתו עבדך את־החלקה אשר־לי באש"
    },
    {
      "number": 32,
      "hebrew": "ויאמר אבשלום אל־יואב הנה שלחתי אליך לאמר בא הנה ואשלחה אתך אל־המלך לאמר למה באתי מגשור טוב לי עד אני־שם ועתה אראה פני המלך ואם־יש־בי עון והמתני"
    },
    {
      "number": 33,
      "hebrew": "ויבא יואב אל־המלך ויגד־לו ויקרא אל־אבשלום ויבא אל־המלך וישתחו לו על־אפיו ארצה לפני המלך וישק המלך לאבשלום",
      "parsha": "ס"
    }
  ]
}