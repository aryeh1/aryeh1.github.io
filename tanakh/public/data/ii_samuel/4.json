{
  "book": "II Samuel",
  "bookHebrew": "שמואל ב",
  "chapter": 4,
  "verses": [
    {
      "number": 1,
      "hebrew": "וישמע בן־שאול כי מת אבנר בחברון וירפו ידיו וכל־ישראל נבהלו"
    },
    {
      "number": 2,
      "hebrew": "ושני אנשים שרי־גדודים היו בן־שאול שם האחד בענה ושם השני רכב בני רמון הבארתי מבני בנימן כי גם־בארות תחשב על־בנימן"
    },
    {
      "number": 3,
      "hebrew": "ויברחו הבארתים גתימה ויהיו־שם גרים עד היום הזה",
      "parsha": "ס"
    },
    {
      "number": 4,
      "hebrew": "וליהונתן בן־שאול בן נכה רגלים בן־חמש שנים היה בבא שמעת שאול ויהונתן מיזרעאל ותשאהו אמנתו ותנס ויהי בחפזה לנוס ויפל ויפסח ושמו מפיבשת"
    },
    {
      "number": 5,
      "hebrew": "וילכו בני־רמון הבארתי רכב ובענה ויבאו כחם היום אל־בית איש בשת והוא שכב את משכב הצהרים"
    },
    {
      "number": 6,
      "hebrew": "והנה באו עד־תוך הבית לקחי חטים ויכהו אל־החמש ורכב ובענה אחיו נמלטו"
    },
    {
      "number": 7,
      "hebrew": "ויבאו הבית והוא־שכב על־מטתו בחדר משכבו ויכהו וימתהו ויסירו את־ראשו ויקחו את־ראשו וילכו דרך הערבה כל־הלילה"
    },
    {
      "number": 8,
      "hebrew": "ויבאו את־ראש איש־בשת אל־דוד חברון ויאמרו אל־המלך הנה־ראש איש־בשת בן־שאול איבך אשר בקש את־נפשך ויתן יהוה לאדני המלך נקמות היום הזה משאול ומזרעו"
    },
    {
      "number": 9,
      "hebrew": "ויען דוד את־רכב ואת־בענה אחיו בני רמון הבארתי ויאמר להם חי־יהוה אשר־פדה את־נפשי מכל־צרה"
    },
    {
      "number": 10,
      "hebrew": "כי המגיד לי לאמר הנה־מת שאול והוא־היה כמבשר בעיניו ואחזה בו ואהרגהו בצקלג אשר לתתי־לו בשרה"
    },
    {
      "number": 11,
      "hebrew": "אף כי־אנשים רשעים הרגו את־איש־צדיק בביתו על־משכבו ועתה הלוא אבקש את־דמו מידכם ובערתי אתכם מן־הארץ"
    },
    {
      "number": 12,
      "hebrew": "ויצו דוד את־הנערים ויהרגום ויקצצו את־ידיהם ואת־רגליהם ויתלו על־הברכה בחברון ואת ראש איש־בשת לקחו ויקברו בקבר־אבנר בחברון",
      "parsha": "פ"
    }
  ]
}