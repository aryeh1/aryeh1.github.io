{
  "book": "II Samuel",
  "bookHebrew": "שמואל ב",
  "chapter": 22,
  "verses": [
    {
      "number": 1,
      "hebrew": "וידבר דוד ליהוה את־דברי השירה הזאת ביום הציל יהוה אתו מכף כל־איביו ומכף שאול"
    },
    {
      "number": 2,
      "hebrew": "ויאמר יהוה סלעי ומצדתי ומפלטי־לי"
    },
    {
      "number": 3,
      "hebrew": "אלהי צורי אחסה־בו מגני וקרן ישעי משגבי ומנוסי משעי מחמס תשעני"
    },
    {
      "number": 4,
      "hebrew": "מהלל אקרא יהוה ומאיבי אושע"
    },
    {
      "number": 5,
      "hebrew": "כי אפפני משברי־מות נחלי בליעל יבעתני"
    },
    {
      "number": 6,
      "hebrew": "חבלי שאול סבני קדמני מקשי־מות"
    },
    {
      "number": 7,
      "hebrew": "בצר־לי אקרא יהוה ואל־אלהי אקרא וישמע מהיכלו קולי ושועתי באזניו"
    },
    {
      "number": 8,
      "hebrew": "ותגעש [ויתגעש] ותרעש הארץ מוסדות השמים ירגזו ויתגעשו כי־חרה לו"
    },
    {
      "number": 9,
      "hebrew": "עלה עשן באפו ואש מפיו תאכל גחלים בערו ממנו"
    },
    {
      "number": 10,
      "hebrew": "ויט שמים וירד וערפל תחת רגליו"
    },
    {
      "number": 11,
      "hebrew": "וירכב על־כרוב ויעף וירא על־כנפי־רוח"
    },
    {
      "number": 12,
      "hebrew": "וישת חשך סביבתיו סכות חשרת־מים עבי שחקים"
    },
    {
      "number": 13,
      "hebrew": "מנגה נגדו בערו גחלי־אש"
    },
    {
      "number": 14,
      "hebrew": "ירעם מן־שמים יהוה ועליון יתן קולו"
    },
    {
      "number": 15,
      "hebrew": "וישלח חצים ויפיצם ברק ויהמם [ויהם]"
    },
    {
      "number": 16,
      "hebrew": "ויראו אפקי ים יגלו מסדות תבל בגערת יהוה מנשמת רוח אפו"
    },
    {
      "number": 17,
      "hebrew": "ישלח ממרום יקחני ימשני ממים רבים"
    },
    {
      "number": 18,
      "hebrew": "יצילני מאיבי עז משנאי כי אמצו ממני"
    },
    {
      "number": 19,
      "hebrew": "יקדמני ביום אידי ויהי יהוה משען לי"
    },
    {
      "number": 20,
      "hebrew": "ויצא למרחב אתי יחלצני כי־חפץ בי"
    },
    {
      "number": 21,
      "hebrew": "יגמלני יהוה כצדקתי כבר ידי ישיב לי"
    },
    {
      "number": 22,
      "hebrew": "כי שמרתי דרכי יהוה ולא רשעתי מאלהי"
    },
    {
      "number": 23,
      "hebrew": "כי כל־משפטו [משפטיו] לנגדי וחקתיו לא־אסור ממנה"
    },
    {
      "number": 24,
      "hebrew": "ואהיה תמים לו ואשתמרה מעוני"
    },
    {
      "number": 25,
      "hebrew": "וישב יהוה לי כצדקתי כברי לנגד עיניו"
    },
    {
      "number": 26,
      "hebrew": "עם־חסיד תתחסד עם־גבור תמים תתמם"
    },
    {
      "number": 27,
      "hebrew": "עם־נבר תתבר ועם־עקש תתפל"
    },
    {
      "number": 28,
      "hebrew": "ואת־עם עני תושיע ועיניך על־רמים תשפיל"
    },
    {
      "number": 29,
      "hebrew": "כי־אתה נירי יהוה ויהוה יגיה חשכי"
    },
    {
      "number": 30,
      "hebrew": "כי בכה ארוץ גדוד באלהי אדלג־שור"
    },
    {
      "number": 31,
      "hebrew": "האל תמים דרכו אמרת יהוה צרופה מגן הוא לכל החסים בו"
    },
    {
      "number": 32,
      "hebrew": "כי מי־אל מבלעדי יהוה ומי צור מבלעדי אלהינו"
    },
    {
      "number": 33,
      "hebrew": "האל מעוזי חיל ויתר תמים דרכו [דרכי]"
    },
    {
      "number": 34,
      "hebrew": "משוה רגליו [רגלי] כאילות ועל במותי יעמדני"
    },
    {
      "number": 35,
      "hebrew": "מלמד ידי למלחמה ונחת קשת־נחושה זרעתי"
    },
    {
      "number": 36,
      "hebrew": "ותתן־לי מגן ישעך וענתך תרבני"
    },
    {
      "number": 37,
      "hebrew": "תרחיב צעדי תחתני ולא מעדו קרסלי"
    },
    {
      "number": 38,
      "hebrew": "ארדפה איבי ואשמידם ולא אשוב עד־כלותם"
    },
    {
      "number": 39,
      "hebrew": "ואכלם ואמחצם ולא יקומון ויפלו תחת רגלי"
    },
    {
      "number": 40,
      "hebrew": "ותזרני חיל למלחמה תכריע קמי תחתני"
    },
    {
      "number": 41,
      "hebrew": "ואיבי תתה לי ערף משנאי ואצמיתם"
    },
    {
      "number": 42,
      "hebrew": "ישעו ואין משיע אל־יהוה ולא ענם"
    },
    {
      "number": 43,
      "hebrew": "ואשחקם כעפר־ארץ כטיט־חוצות אדקם ארקעם"
    },
    {
      "number": 44,
      "hebrew": "ותפלטני מריבי עמי תשמרני לראש גוים עם לא־ידעתי יעבדני"
    },
    {
      "number": 45,
      "hebrew": "בני נכר יתכחשו־לי לשמוע אזן ישמעו לי"
    },
    {
      "number": 46,
      "hebrew": "בני נכר יבלו ויחגרו ממסגרותם"
    },
    {
      "number": 47,
      "hebrew": "חי־יהוה וברוך צורי וירם אלהי צור ישעי"
    },
    {
      "number": 48,
      "hebrew": "האל הנתן נקמת לי ומוריד עמים תחתני"
    },
    {
      "number": 49,
      "hebrew": "ומוציאי מאיבי ומקמי תרוממני מאיש חמסים תצילני"
    },
    {
      "number": 50,
      "hebrew": "על־כן אודך יהוה בגוים ולשמך אזמר"
    },
    {
      "number": 51,
      "hebrew": "מגדיל [מגדול] ישועות מלכו ועשה־חסד למשיחו לדוד ולזרעו עד־עולם",
      "parsha": "פ"
    }
  ]
}