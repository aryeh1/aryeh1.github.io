{
  "book": "II Samuel",
  "bookHebrew": "שמואל ב",
  "chapter": 13,
  "verses": [
    {
      "number": 1,
      "hebrew": "ויהי אחרי־כן ולאבשלום בן־דוד אחות יפה ושמה תמר ויאהבה אמנון בן־דוד"
    },
    {
      "number": 2,
      "hebrew": "ויצר לאמנון להתחלות בעבור תמר אחתו כי בתולה היא ויפלא בעיני אמנון לעשות לה מאומה"
    },
    {
      "number": 3,
      "hebrew": "ולאמנון רע ושמו יונדב בן־שמעה אחי דוד ויונדב איש חכם מאד"
    },
    {
      "number": 4,
      "hebrew": "ויאמר לו מדוע אתה ככה דל בן־המלך בבקר בבקר הלוא תגיד לי ויאמר לו אמנון את־תמר אחות אבשלם אחי אני אהב"
    },
    {
      "number": 5,
      "hebrew": "ויאמר לו יהונדב שכב על־משכבך והתחל ובא אביך לראותך ואמרת אליו תבא נא תמר אחותי ותברני לחם ועשתה לעיני את־הבריה למען אשר אראה ואכלתי מידה"
    },
    {
      "number": 6,
      "hebrew": "וישכב אמנון ויתחל ויבא המלך לראתו ויאמר אמנון אל־המלך תבוא־נא תמר אחתי ותלבב לעיני שתי לבבות ואברה מידה"
    },
    {
      "number": 7,
      "hebrew": "וישלח דוד אל־תמר הביתה לאמר לכי נא בית אמנון אחיך ועשי־לו הבריה"
    },
    {
      "number": 8,
      "hebrew": "ותלך תמר בית אמנון אחיה והוא שכב ותקח את־הבצק ותלוש [ותלש] ותלבב לעיניו ותבשל את־הלבבות"
    },
    {
      "number": 9,
      "hebrew": "ותקח את־המשרת ותצק לפניו וימאן לאכול ויאמר אמנון הוציאו כל־איש מעלי ויצאו כל־איש מעליו"
    },
    {
      "number": 10,
      "hebrew": "ויאמר אמנון אל־תמר הביאי הבריה החדר ואברה מידך ותקח תמר את־הלבבות אשר עשתה ותבא לאמנון אחיה החדרה"
    },
    {
      "number": 11,
      "hebrew": "ותגש אליו לאכל ויחזק־בה ויאמר לה בואי שכבי עמי אחותי"
    },
    {
      "number": 12,
      "hebrew": "ותאמר לו אל־אחי אל־תענני כי לא־יעשה כן בישראל אל־תעשה את־הנבלה הזאת"
    },
    {
      "number": 13,
      "hebrew": "ואני אנה אוליך את־חרפתי ואתה תהיה כאחד הנבלים בישראל ועתה דבר־נא אל־המלך כי לא ימנעני ממך"
    },
    {
      "number": 14,
      "hebrew": "ולא אבה לשמע בקולה ויחזק ממנה ויענה וישכב אתה"
    },
    {
      "number": 15,
      "hebrew": "וישנאה אמנון שנאה גדולה מאד כי גדולה השנאה אשר שנאה מאהבה אשר אהבה ויאמר־לה אמנון קומי לכי"
    },
    {
      "number": 16,
      "hebrew": "ותאמר לו אל־אודת הרעה הגדולה הזאת מאחרת אשר־עשית עמי לשלחני ולא אבה לשמע לה"
    },
    {
      "number": 17,
      "hebrew": "ויקרא את־נערו משרתו ויאמר שלחו־נא את־זאת מעלי החוצה ונעל הדלת אחריה"
    },
    {
      "number": 18,
      "hebrew": "ועליה כתנת פסים כי כן תלבשן בנות־המלך הבתולת מעילים ויצא אותה משרתו החוץ ונעל הדלת אחריה"
    },
    {
      "number": 19,
      "hebrew": "ותקח תמר אפר על־ראשה וכתנת הפסים אשר עליה קרעה ותשם ידה על־ראשה ותלך הלוך וזעקה"
    },
    {
      "number": 20,
      "hebrew": "ויאמר אליה אבשלום אחיה האמינון אחיך היה עמך ועתה אחותי החרישי אחיך הוא אל־תשיתי את־לבך לדבר הזה ותשב תמר ושממה בית אבשלום אחיה"
    },
    {
      "number": 21,
      "hebrew": "והמלך דוד שמע את כל־הדברים האלה ויחר לו מאד"
    },
    {
      "number": 22,
      "hebrew": "ולא־דבר אבשלום עם־אמנון למרע ועד־טוב כי־שנא אבשלום את־אמנון על־דבר אשר ענה את תמר אחתו",
      "parsha": "פ"
    },
    {
      "number": 23,
      "hebrew": "ויהי לשנתים ימים ויהיו גזזים לאבשלום בבעל חצור אשר עם־אפרים ויקרא אבשלום לכל־בני המלך"
    },
    {
      "number": 24,
      "hebrew": "ויבא אבשלום אל־המלך ויאמר הנה־נא גזזים לעבדך ילך־נא המלך ועבדיו עם־עבדך"
    },
    {
      "number": 25,
      "hebrew": "ויאמר המלך אל־אבשלום אל־בני אל־נא נלך כלנו ולא נכבד עליך ויפרץ־בו ולא־אבה ללכת ויברכהו"
    },
    {
      "number": 26,
      "hebrew": "ויאמר אבשלום ולא ילך־נא אתנו אמנון אחי ויאמר לו המלך למה ילך עמך"
    },
    {
      "number": 27,
      "hebrew": "ויפרץ־בו אבשלום וישלח אתו את־אמנון ואת כל־בני המלך",
      "parsha": "ס"
    },
    {
      "number": 28,
      "hebrew": "ויצו אבשלום את־נעריו לאמר ראו נא כטוב לב־אמנון ביין ואמרתי אליכם הכו את־אמנון והמתם אתו אל־תיראו הלוא כי אנכי צויתי אתכם חזקו והיו לבני־חיל"
    },
    {
      "number": 29,
      "hebrew": "ויעשו נערי אבשלום לאמנון כאשר צוה אבשלום ויקמו כל־בני המלך וירכבו איש על־פרדו וינסו"
    },
    {
      "number": 30,
      "hebrew": "ויהי המה בדרך והשמעה באה אל־דוד לאמר הכה אבשלום את־כל־בני המלך ולא־נותר מהם אחד",
      "parsha": "פ"
    },
    {
      "number": 31,
      "hebrew": "ויקם המלך ויקרע את־בגדיו וישכב ארצה וכל־עבדיו נצבים קרעי בגדים",
      "parsha": "ס"
    },
    {
      "number": 32,
      "hebrew": "ויען יונדב בן־שמעה אחי־דוד ויאמר אל־יאמר אדני את כל־הנערים בני־המלך המיתו כי־אמנון לבדו מת כי־על־פי אבשלום היתה שומה מיום ענתו את תמר אחתו"
    },
    {
      "number": 33,
      "hebrew": "ועתה אל־ישם אדני המלך אל־לבו דבר לאמר כל־בני המלך מתו כי־אם־אמנון לבדו מת",
      "parsha": "פ"
    },
    {
      "number": 34,
      "hebrew": "ויברח אבשלום וישא הנער הצפה את־עינו [עיניו] וירא והנה עם־רב הלכים מדרך אחריו מצד ההר"
    },
    {
      "number": 35,
      "hebrew": "ויאמר יונדב אל־המלך הנה בני־המלך באו כדבר עבדך כן היה"
    },
    {
      "number": 36,
      "hebrew": "ויהי ככלתו לדבר והנה בני־המלך באו וישאו קולם ויבכו וגם־המלך וכל־עבדיו בכו בכי גדול מאד"
    },
    {
      "number": 37,
      "hebrew": "ואבשלום ברח וילך אל־תלמי בן־עמיחור [עמיהוד] מלך גשור ויתאבל על־בנו כל־הימים"
    },
    {
      "number": 38,
      "hebrew": "ואבשלום ברח וילך גשור ויהי־שם שלש שנים"
    },
    {
      "number": 39,
      "hebrew": "ותכל דוד המלך לצאת אל־אבשלום כי־נחם על־אמנון כי־מת",
      "parsha": "ס"
    }
  ]
}