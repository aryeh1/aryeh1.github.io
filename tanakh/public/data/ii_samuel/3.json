{
  "book": "II Samuel",
  "bookHebrew": "שמואל ב",
  "chapter": 3,
  "verses": [
    {
      "number": 1,
      "hebrew": "ותהי המלחמה ארכה בין בית שאול ובין בית דוד ודוד הלך וחזק ובית שאול הלכים ודלים",
      "parsha": "ס"
    },
    {
      "number": 2,
      "hebrew": "וילדו [ויולדו] לדוד בנים בחברון ויהי בכורו אמנון לאחינעם היזרעאלת"
    },
    {
      "number": 3,
      "hebrew": "ומשנהו כלאב לאביגל [לא‍ביגיל] אשת נבל הכרמלי והשלשי אבשלום בן־מעכה בת־תלמי מלך גשור"
    },
    {
      "number": 4,
      "hebrew": "והרביעי אדניה בן־חגית והחמישי שפטיה בן־אביטל"
    },
    {
      "number": 5,
      "hebrew": "והששי יתרעם לעגלה אשת דוד אלה ילדו לדוד בחברון",
      "parsha": "פ"
    },
    {
      "number": 6,
      "hebrew": "ויהי בהיות המלחמה בין בית שאול ובין בית דוד ואבנר היה מתחזק בבית שאול"
    },
    {
      "number": 7,
      "hebrew": "ולשאול פלגש ושמה רצפה בת־איה ויאמר אל־אבנר מדוע באתה אל־פילגש אבי"
    },
    {
      "number": 8,
      "hebrew": "ויחר לאבנר מאד על־דברי איש־בשת ויאמר הראש כלב אנכי אשר ליהודה היום אעשה־חסד עם־בית שאול אביך אל־אחיו ואל־מרעהו ולא המציתך ביד־דוד ותפקד עלי עון האשה היום",
      "parsha": "ס"
    },
    {
      "number": 9,
      "hebrew": "כה־יעשה אלהים לאבנר וכה יסיף לו כי כאשר נשבע יהוה לדוד כי־כן אעשה־לו"
    },
    {
      "number": 10,
      "hebrew": "להעביר הממלכה מבית שאול ולהקים את־כסא דוד על־ישראל ועל־יהודה מדן ועד־באר שבע"
    },
    {
      "number": 11,
      "hebrew": "ולא־יכל עוד להשיב את־אבנר דבר מיראתו אתו",
      "parsha": "ס"
    },
    {
      "number": 12,
      "hebrew": "וישלח אבנר מלאכים אל־דוד תחתו [תחתיו] לאמר למי־ארץ לאמר כרתה בריתך אתי והנה ידי עמך להסב אליך את־כל־ישראל"
    },
    {
      "number": 13,
      "hebrew": "ויאמר טוב אני אכרת אתך ברית אך דבר אחד אנכי שאל מאתך לאמר לא־תראה את־פני כי אם־לפני הביאך את מיכל בת־שאול בבאך לראות את־פני",
      "parsha": "ס"
    },
    {
      "number": 14,
      "hebrew": "וישלח דוד מלאכים אל־איש־בשת בן־שאול לאמר תנה את־אשתי את־מיכל אשר ארשתי לי במאה ערלות פלשתים"
    },
    {
      "number": 15,
      "hebrew": "וישלח איש בשת ויקחה מעם איש מעם פלטיאל בן־לוש [ליש]"
    },
    {
      "number": 16,
      "hebrew": "וילך אתה אישה הלוך ובכה אחריה עד־בחרים ויאמר אליו אבנר לך שוב וישב"
    },
    {
      "number": 17,
      "hebrew": "ודבר־אבנר היה עם־זקני ישראל לאמר גם־תמול גם־שלשם הייתם מבקשים את־דוד למלך עליכם"
    },
    {
      "number": 18,
      "hebrew": "ועתה עשו כי יהוה אמר אל־דוד לאמר ביד דוד עבדי הושיע את־עמי ישראל מיד פלשתים ומיד כל־איביהם"
    },
    {
      "number": 19,
      "hebrew": "וידבר גם־אבנר באזני בנימין וילך גם־אבנר לדבר באזני דוד בחברון את כל־אשר־טוב בעיני ישראל ובעיני כל־בית בנימן"
    },
    {
      "number": 20,
      "hebrew": "ויבא אבנר אל־דוד חברון ואתו עשרים אנשים ויעש דוד לאבנר ולאנשים אשר־אתו משתה"
    },
    {
      "number": 21,
      "hebrew": "ויאמר אבנר אל־דוד אקומה ואלכה ואקבצה אל־אדני המלך את־כל־ישראל ויכרתו אתך ברית ומלכת בכל אשר־תאוה נפשך וישלח דוד את־אבנר וילך בשלום"
    },
    {
      "number": 22,
      "hebrew": "והנה עבדי דוד ויואב בא מהגדוד ושלל רב עמם הביאו ואבנר איננו עם־דוד בחברון כי שלחו וילך בשלום"
    },
    {
      "number": 23,
      "hebrew": "ויואב וכל־הצבא אשר־אתו באו ויגדו ליואב לאמר בא־אבנר בן־נר אל־המלך וישלחהו וילך בשלום"
    },
    {
      "number": 24,
      "hebrew": "ויבא יואב אל־המלך ויאמר מה עשיתה הנה־בא אבנר אליך למה־זה שלחתו וילך הלוך"
    },
    {
      "number": 25,
      "hebrew": "ידעת את־אבנר בן־נר כי לפתתך בא ולדעת את־מוצאך ואת־מבואך [מובאך] ולדעת את כל־אשר אתה עשה"
    },
    {
      "number": 26,
      "hebrew": "ויצא יואב מעם דוד וישלח מלאכים אחרי אבנר וישבו אתו מבור הסרה ודוד לא ידע"
    },
    {
      "number": 27,
      "hebrew": "וישב אבנר חברון ויטהו יואב אל־תוך השער לדבר אתו בשלי ויכהו שם החמש וימת בדם עשה־אל אחיו"
    },
    {
      "number": 28,
      "hebrew": "וישמע דוד מאחרי כן ויאמר נקי אנכי וממלכתי מעם יהוה עד־עולם מדמי אבנר בן־נר"
    },
    {
      "number": 29,
      "hebrew": "יחלו על־ראש יואב ואל כל־בית אביו ואל־יכרת מבית יואב זב ומצרע ומחזיק בפלך ונפל בחרב וחסר־לחם"
    },
    {
      "number": 30,
      "hebrew": "ויואב ואבישי אחיו הרגו לאבנר על אשר המית את־עשהאל אחיהם בגבעון במלחמה",
      "parsha": "ס"
    },
    {
      "number": 31,
      "hebrew": "ויאמר דוד אל־יואב ואל־כל־העם אשר־אתו קרעו בגדיכם וחגרו שקים וספדו לפני אבנר והמלך דוד הלך אחרי המטה"
    },
    {
      "number": 32,
      "hebrew": "ויקברו את־אבנר בחברון וישא המלך את־קולו ויבך אל־קבר אבנר ויבכו כל־העם",
      "parsha": "ס"
    },
    {
      "number": 33,
      "hebrew": "ויקנן המלך אל־אבנר ויאמר הכמות נבל ימות אבנר"
    },
    {
      "number": 34,
      "hebrew": "ידך לא־אסרות ורגליך לא־לנחשתים הגשו כנפול לפני בני־עולה נפלת ויספו כל־העם לבכות עליו"
    },
    {
      "number": 35,
      "hebrew": "ויבא כל־העם להברות את־דוד לחם בעוד היום וישבע דוד לאמר כה יעשה־לי אלהים וכה יסיף כי אם־לפני בוא־השמש אטעם־לחם או כל־מאומה"
    },
    {
      "number": 36,
      "hebrew": "וכל־העם הכירו וייטב בעיניהם ככל אשר עשה המלך בעיני כל־העם טוב"
    },
    {
      "number": 37,
      "hebrew": "וידעו כל־העם וכל־ישראל ביום ההוא כי לא היתה מהמלך להמית את־אבנר בן־נר",
      "parsha": "ס"
    },
    {
      "number": 38,
      "hebrew": "ויאמר המלך אל־עבדיו הלוא תדעו כי־שר וגדול נפל היום הזה בישראל"
    },
    {
      "number": 39,
      "hebrew": "ואנכי היום רך ומשוח מלך והאנשים האלה בני צרויה קשים ממני ישלם יהוה לעשה הרעה כרעתו",
      "parsha": "פ"
    }
  ]
}