{
  "book": "II Samuel",
  "bookHebrew": "שמואל ב",
  "chapter": 1,
  "verses": [
    {
      "number": 1,
      "hebrew": "ויהי אחרי מות שאול ודוד שב מהכות את־העמלק וישב דוד בצקלג ימים שנים"
    },
    {
      "number": 2,
      "hebrew": "ויהי ביום השלישי והנה איש בא מן־המחנה מעם שאול ובגדיו קרעים ואדמה על־ראשו ויהי בבאו אל־דוד ויפל ארצה וישתחו"
    },
    {
      "number": 3,
      "hebrew": "ויאמר לו דוד אי מזה תבוא ויאמר אליו ממחנה ישראל נמלטתי"
    },
    {
      "number": 4,
      "hebrew": "ויאמר אליו דוד מה־היה הדבר הגד־נא לי ויאמר אשר־נס העם מן־המלחמה וגם־הרבה נפל מן־העם וימתו וגם שאול ויהונתן בנו מתו"
    },
    {
      "number": 5,
      "hebrew": "ויאמר דוד אל־הנער המגיד לו איך ידעת כי־מת שאול ויהונתן בנו"
    },
    {
      "number": 6,
      "hebrew": "ויאמר הנער המגיד לו נקרא נקריתי בהר הגלבע והנה שאול נשען על־חניתו והנה הרכב ובעלי הפרשים הדבקהו"
    },
    {
      "number": 7,
      "hebrew": "ויפן אחריו ויראני ויקרא אלי ואמר הנני"
    },
    {
      "number": 8,
      "hebrew": "ויאמר לי מי־אתה ויאמר [ואמר] אליו עמלקי אנכי"
    },
    {
      "number": 9,
      "hebrew": "ויאמר אלי עמד־נא עלי ומתתני כי אחזני השבץ כי־כל־עוד נפשי בי"
    },
    {
      "number": 10,
      "hebrew": "ואעמד עליו ואמתתהו כי ידעתי כי לא יחיה אחרי נפלו ואקח הנזר אשר על־ראשו ואצעדה אשר על־זרעו ואביאם אל־אדני הנה"
    },
    {
      "number": 11,
      "hebrew": "ויחזק דוד בבגדו [בבגדיו] ויקרעם וגם כל־האנשים אשר אתו"
    },
    {
      "number": 12,
      "hebrew": "ויספדו ויבכו ויצמו עד־הערב על־שאול ועל־יהונתן בנו ועל־עם יהוה ועל־בית ישראל כי נפלו בחרב"
    },
    {
      "number": 13,
      "hebrew": "ויאמר דוד אל־הנער המגיד לו אי מזה אתה ויאמר בן־איש גר עמלקי אנכי"
    },
    {
      "number": 14,
      "hebrew": "ויאמר אליו דוד איך לא יראת לשלח ידך לשחת את־משיח יהוה"
    },
    {
      "number": 15,
      "hebrew": "ויקרא דוד לאחד מהנערים ויאמר גש פגע־בו ויכהו וימת"
    },
    {
      "number": 16,
      "hebrew": "ויאמר אליו דוד דמיך [דמך] על־ראשך כי פיך ענה בך לאמר אנכי מתתי את־משיח יהוה"
    },
    {
      "number": 17,
      "hebrew": "ויקנן דוד את־הקינה הזאת על־שאול ועל־יהונתן בנו"
    },
    {
      "number": 18,
      "hebrew": "ויאמר ללמד בני־יהודה קשת הנה כתובה על־ספר הישר"
    },
    {
      "number": 19,
      "hebrew": "הצבי ישראל על־במותיך חלל איך נפלו גבורים"
    },
    {
      "number": 20,
      "hebrew": "אל־תגידו בגת אל־תבשרו בחוצת אשקלון פן־תשמחנה בנות פלשתים פן־תעלזנה בנות הערלים"
    },
    {
      "number": 21,
      "hebrew": "הרי בגלבע אל־טל ואל־מטר עליכם ושדי תרומת כי שם נגעל מגן גבורים מגן שאול בלי משיח בשמן"
    },
    {
      "number": 22,
      "hebrew": "מדם חללים מחלב גבורים קשת יהונתן לא נשוג אחור וחרב שאול לא תשוב ריקם"
    },
    {
      "number": 23,
      "hebrew": "שאול ויהונתן הנאהבים והנעימם בחייהם ובמותם לא נפרדו מנשרים קלו מאריות גברו"
    },
    {
      "number": 24,
      "hebrew": "בנות ישראל אל־שאול בכינה המלבשכם שני עם־עדנים המעלה עדי זהב על לבושכן"
    },
    {
      "number": 25,
      "hebrew": "איך נפלו גברים בתוך המלחמה יהונתן על־במותיך חלל"
    },
    {
      "number": 26,
      "hebrew": "צר־לי עליך אחי יהונתן נעמת לי מאד נפלאתה אהבתך לי מאהבת נשים"
    },
    {
      "number": 27,
      "hebrew": "איך נפלו גבורים ויאבדו כלי מלחמה"
    }
  ]
}