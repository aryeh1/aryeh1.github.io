{
  "book": "II Samuel",
  "bookHebrew": "שמואל ב",
  "chapter": 17,
  "verses": [
    {
      "number": 1,
      "hebrew": "ויאמר אחיתפל אל־אבשלם אבחרה נא שנים־עשר אלף איש ואקומה וארדפה אחרי־דוד הלילה"
    },
    {
      "number": 2,
      "hebrew": "ואבוא עליו והוא יגע ורפה ידים והחרדתי אתו ונס כל־העם אשר־אתו והכיתי את־המלך לבדו"
    },
    {
      "number": 3,
      "hebrew": "ואשיבה כל־העם אליך כשוב הכל האיש אשר אתה מבקש כל־העם יהיה שלום"
    },
    {
      "number": 4,
      "hebrew": "ויישר הדבר בעיני אבשלם ובעיני כל־זקני ישראל"
    },
    {
      "number": 5,
      "hebrew": "ויאמר אבשלום קרא נא גם לחושי הארכי ונשמעה מה־בפיו גם־הוא"
    },
    {
      "number": 6,
      "hebrew": "ויבא חושי אל־אבשלום ויאמר אבשלום אליו לאמר כדבר הזה דבר אחיתפל הנעשה את־דברו אם־אין אתה דבר"
    },
    {
      "number": 7,
      "hebrew": "ויאמר חושי אל־אבשלום לא־טובה העצה אשר־יעץ אחיתפל בפעם הזאת"
    },
    {
      "number": 8,
      "hebrew": "ויאמר חושי אתה ידעת את־אביך ואת־אנשיו כי גברים המה ומרי נפש המה כדב שכול בשדה ואביך איש מלחמה ולא ילין את־העם"
    },
    {
      "number": 9,
      "hebrew": "הנה עתה הוא־נחבא באחת הפחתים או באחד המקומת והיה כנפל בהם בתחלה ושמע השמע ואמר היתה מגפה בעם אשר אחרי אבשלם"
    },
    {
      "number": 10,
      "hebrew": "והוא גם־בן־חיל אשר לבו כלב האריה המס ימס כי־ידע כל־ישראל כי־גבור אביך ובני־חיל אשר אתו"
    },
    {
      "number": 11,
      "hebrew": "כי יעצתי האסף יאסף עליך כל־ישראל מדן ועד־באר שבע כחול אשר־על־הים לרב ופניך הלכים בקרב"
    },
    {
      "number": 12,
      "hebrew": "ובאנו אליו באחת [באחד] המקומת אשר נמצא שם ונחנו עליו כאשר יפל הטל על־האדמה ולא־נותר בו ובכל־האנשים אשר־אתו גם־אחד"
    },
    {
      "number": 13,
      "hebrew": "ואם־אל־עיר יאסף והשיאו כל־ישראל אל־העיר ההיא חבלים וסחבנו אתו עד־הנחל עד אשר־לא־נמצא שם גם־צרור"
    },
    {
      "number": 14,
      "hebrew": "ויאמר אבשלום וכל־איש ישראל טובה עצת חושי הארכי מעצת אחיתפל ויהוה צוה להפר את־עצת אחיתפל הטובה לבעבור הביא יהוה אל־אבשלום את־הרעה"
    },
    {
      "number": 15,
      "hebrew": "ויאמר חושי אל־צדוק ואל־אביתר הכהנים כזאת וכזאת יעץ אחיתפל את־אבשלם ואת זקני ישראל וכזאת וכזאת יעצתי אני"
    },
    {
      "number": 16,
      "hebrew": "ועתה שלחו מהרה והגידו לדוד לאמר אל־תלן הלילה בערבות המדבר וגם עבור תעבור פן יבלע למלך ולכל־העם אשר אתו"
    },
    {
      "number": 17,
      "hebrew": "ויהונתן ואחימעץ עמדים בעין־רגל והלכה השפחה והגידה להם והם ילכו והגידו למלך דוד כי לא יוכלו להראות לבוא העירה"
    },
    {
      "number": 18,
      "hebrew": "וירא אתם נער ויגד לאבשלם וילכו שניהם מהרה ויבאו אל־בית־איש בבחורים ולו באר בחצרו וירדו שם"
    },
    {
      "number": 19,
      "hebrew": "ותקח האשה ותפרש את־המסך על־פני הבאר ותשטח עליו הרפות ולא נודע דבר"
    },
    {
      "number": 20,
      "hebrew": "ויבאו עבדי אבשלום אל־האשה הביתה ויאמרו איה אחימעץ ויהונתן ותאמר להם האשה עברו מיכל המים ויבקשו ולא מצאו וישבו ירושלם"
    },
    {
      "number": 21,
      "hebrew": "ויהי אחרי לכתם ויעלו מהבאר וילכו ויגדו למלך דוד ויאמרו אל־דוד קומו ועברו מהרה את־המים כי־ככה יעץ עליכם אחיתפל"
    },
    {
      "number": 22,
      "hebrew": "ויקם דוד וכל־העם אשר אתו ויעברו את־הירדן עד־אור הבקר עד־אחד לא נעדר אשר לא־עבר את־הירדן"
    },
    {
      "number": 23,
      "hebrew": "ואחיתפל ראה כי לא נעשתה עצתו ויחבש את־החמור ויקם וילך אל־ביתו אל־עירו ויצו אל־ביתו ויחנק וימת ויקבר בקבר אביו"
    },
    {
      "number": 24,
      "hebrew": "ודוד בא מחנימה ואבשלם עבר את־הירדן הוא וכל־איש ישראל עמו"
    },
    {
      "number": 25,
      "hebrew": "ואת־עמשא שם אבשלם תחת יואב על־הצבא ועמשא בן־איש ושמו יתרא הישראלי אשר־בא אל־אביגל בת־נחש אחות צרויה אם יואב"
    },
    {
      "number": 26,
      "hebrew": "ויחן ישראל ואבשלם ארץ הגלעד"
    },
    {
      "number": 27,
      "hebrew": "ויהי כבוא דוד מחנימה ושבי בן־נחש מרבת בני־עמון ומכיר בן־עמיאל מלא דבר וברזלי הגלעדי מרגלים"
    },
    {
      "number": 28,
      "hebrew": "משכב וספות וכלי יוצר וחטים ושערים וקמח וקלי ופול ועדשים וקלי"
    },
    {
      "number": 29,
      "hebrew": "ודבש וחמאה וצאן ושפות בקר הגישו לדוד ולעם אשר־אתו לאכול כי אמרו העם רעב ועיף וצמא במדבר"
    }
  ]
}