{
  "book": "II Samuel",
  "bookHebrew": "שמואל ב",
  "chapter": 2,
  "verses": [
    {
      "number": 1,
      "hebrew": "ויהי אחרי־כן וישאל דוד ביהוה לאמר האעלה באחת ערי יהודה ויאמר יהוה אליו עלה ויאמר דוד אנה אעלה ויאמר חברנה"
    },
    {
      "number": 2,
      "hebrew": "ויעל שם דוד וגם שתי נשיו אחינעם היזרעלית ואביגיל אשת נבל הכרמלי"
    },
    {
      "number": 3,
      "hebrew": "ואנשיו אשר־עמו העלה דוד איש וביתו וישבו בערי חברון"
    },
    {
      "number": 4,
      "hebrew": "ויבאו אנשי יהודה וימשחו־שם את־דוד למלך על־בית יהודה ויגדו לדוד לאמר אנשי יביש גלעד אשר קברו את־שאול",
      "parsha": "ס"
    },
    {
      "number": 5,
      "hebrew": "וישלח דוד מלאכים אל־אנשי יביש גלעד ויאמר אליהם ברכים אתם ליהוה אשר עשיתם החסד הזה עם־אדניכם עם־שאול ותקברו אתו"
    },
    {
      "number": 6,
      "hebrew": "ועתה יעש־יהוה עמכם חסד ואמת וגם אנכי אעשה אתכם הטובה הזאת אשר עשיתם הדבר הזה"
    },
    {
      "number": 7,
      "hebrew": "ועתה תחזקנה ידיכם והיו לבני־חיל כי־מת אדניכם שאול וגם־אתי משחו בית־יהודה למלך עליהם",
      "parsha": "פ"
    },
    {
      "number": 8,
      "hebrew": "ואבנר בן־נר שר־צבא אשר לשאול לקח את־איש בשת בן־שאול ויעברהו מחנים"
    },
    {
      "number": 9,
      "hebrew": "וימלכהו אל־הגלעד ואל־האשורי ואל־יזרעאל ועל־אפרים ועל־בנימן ועל־ישראל כלה",
      "parsha": "פ"
    },
    {
      "number": 10,
      "hebrew": "בן־ארבעים שנה איש־בשת בן־שאול במלכו על־ישראל ושתים שנים מלך אך בית יהודה היו אחרי דוד"
    },
    {
      "number": 11,
      "hebrew": "ויהי מספר הימים אשר היה דוד מלך בחברון על־בית יהודה שבע שנים וששה חדשים",
      "parsha": "ס"
    },
    {
      "number": 12,
      "hebrew": "ויצא אבנר בן־נר ועבדי איש־בשת בן־שאול ממחנים גבעונה"
    },
    {
      "number": 13,
      "hebrew": "ויואב בן־צרויה ועבדי דוד יצאו ויפגשום על־ברכת גבעון יחדו וישבו אלה על־הברכה מזה ואלה על־הברכה מזה"
    },
    {
      "number": 14,
      "hebrew": "ויאמר אבנר אל־יואב יקומו נא הנערים וישחקו לפנינו ויאמר יואב יקמו"
    },
    {
      "number": 15,
      "hebrew": "ויקמו ויעברו במספר שנים עשר לבנימן ולאיש בשת בן־שאול ושנים עשר מעבדי דוד"
    },
    {
      "number": 16,
      "hebrew": "ויחזקו איש בראש רעהו וחרבו בצד רעהו ויפלו יחדו ויקרא למקום ההוא חלקת הצרים אשר בגבעון"
    },
    {
      "number": 17,
      "hebrew": "ותהי המלחמה קשה עד־מאד ביום ההוא וינגף אבנר ואנשי ישראל לפני עבדי דוד"
    },
    {
      "number": 18,
      "hebrew": "ויהיו־שם שלשה בני צרויה יואב ואבישי ועשהאל ועשהאל קל ברגליו כאחד הצבים אשר בשדה"
    },
    {
      "number": 19,
      "hebrew": "וירדף עשהאל אחרי אבנר ולא־נטה ללכת על־הימין ועל־השמאול מאחרי אבנר"
    },
    {
      "number": 20,
      "hebrew": "ויפן אבנר אחריו ויאמר האתה זה עשהאל ויאמר אנכי"
    },
    {
      "number": 21,
      "hebrew": "ויאמר לו אבנר נטה לך על־ימינך או על־שמאלך ואחז לך אחד מהנערים וקח־לך את־חלצתו ולא־אבה עשהאל לסור מאחריו"
    },
    {
      "number": 22,
      "hebrew": "ויסף עוד אבנר לאמר אל־עשהאל סור לך מאחרי למה אככה ארצה ואיך אשא פני אל־יואב אחיך"
    },
    {
      "number": 23,
      "hebrew": "וימאן לסור ויכהו אבנר באחרי החנית אל־החמש ותצא החנית מאחריו ויפל־שם וימת תחתו [תחתיו] ויהי כל־הבא אל־המקום אשר־נפל שם עשהאל וימת ויעמדו"
    },
    {
      "number": 24,
      "hebrew": "וירדפו יואב ואבישי אחרי אבנר והשמש באה והמה באו עד־גבעת אמה אשר על־פני־גיח דרך מדבר גבעון"
    },
    {
      "number": 25,
      "hebrew": "ויתקבצו בני־בנימן אחרי אבנר ויהיו לאגדה אחת ויעמדו על ראש־גבעה אחת"
    },
    {
      "number": 26,
      "hebrew": "ויקרא אבנר אל־יואב ויאמר הלנצח תאכל חרב הלוא ידעתה כי־מרה תהיה באחרונה ועד־מתי לא־תאמר לעם לשוב מאחרי אחיהם"
    },
    {
      "number": 27,
      "hebrew": "ויאמר יואב חי האלהים כי לולא דברת כי אז מהבקר נעלה העם איש מאחרי אחיו"
    },
    {
      "number": 28,
      "hebrew": "ויתקע יואב בשופר ויעמדו כל־העם ולא־ירדפו עוד אחרי ישראל ולא־יספו עוד להלחם"
    },
    {
      "number": 29,
      "hebrew": "ואבנר ואנשיו הלכו בערבה כל הלילה ההוא ויעברו את־הירדן וילכו כל־הבתרון ויבאו מחנים"
    },
    {
      "number": 30,
      "hebrew": "ויואב שב מאחרי אבנר ויקבץ את־כל־העם ויפקדו מעבדי דוד תשעה־עשר איש ועשה־אל"
    },
    {
      "number": 31,
      "hebrew": "ועבדי דוד הכו מבנימן ובאנשי אבנר שלש־מאות וששים איש מתו"
    },
    {
      "number": 32,
      "hebrew": "וישאו את־עשהאל ויקברהו בקבר אביו אשר בית לחם וילכו כל־הלילה יואב ואנשיו ויאר להם בחברון"
    }
  ]
}