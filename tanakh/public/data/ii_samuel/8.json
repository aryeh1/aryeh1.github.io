{
  "book": "II Samuel",
  "bookHebrew": "שמואל ב",
  "chapter": 8,
  "verses": [
    {
      "number": 1,
      "hebrew": "ויהי אחרי־כן ויך דוד את־פלשתים ויכניעם ויקח דוד את־מתג האמה מיד פלשתים"
    },
    {
      "number": 2,
      "hebrew": "ויך את־מואב וימדדם בחבל השכב אותם ארצה וימדד שני־חבלים להמית ומלא החבל להחיות ותהי מואב לדוד לעבדים נשאי מנחה"
    },
    {
      "number": 3,
      "hebrew": "ויך דוד את־הדדעזר בן־רחב מלך צובה בלכתו להשיב ידו בנהר־[פרת]"
    },
    {
      "number": 4,
      "hebrew": "וילכד דוד ממנו אלף ושבע־מאות פרשים ועשרים אלף איש רגלי ויעקר דוד את־כל־הרכב ויותר ממנו מאה רכב"
    },
    {
      "number": 5,
      "hebrew": "ותבא ארם דמשק לעזר להדדעזר מלך צובה ויך דוד בארם עשרים־ושנים אלף איש"
    },
    {
      "number": 6,
      "hebrew": "וישם דוד נצבים בארם דמשק ותהי ארם לדוד לעבדים נושאי מנחה וישע יהוה את־דוד בכל אשר הלך"
    },
    {
      "number": 7,
      "hebrew": "ויקח דוד את שלטי הזהב אשר היו אל עבדי הדדעזר ויביאם ירושלם"
    },
    {
      "number": 8,
      "hebrew": "ומבטח ומברתי ערי הדדעזר לקח המלך דוד נחשת הרבה מאד",
      "parsha": "ס"
    },
    {
      "number": 9,
      "hebrew": "וישמע תעי מלך חמת כי הכה דוד את כל־חיל הדדעזר"
    },
    {
      "number": 10,
      "hebrew": "וישלח תעי את־יורם־בנו אל־המלך־דוד לשאל־לו לשלום ולברכו על אשר נלחם בהדדעזר ויכהו כי־איש מלחמות תעי היה הדדעזר ובידו היו כלי־כסף וכלי־זהב וכלי נחשת"
    },
    {
      "number": 11,
      "hebrew": "גם־אתם הקדיש המלך דוד ליהוה עם־הכסף והזהב אשר הקדיש מכל־הגוים אשר כבש"
    },
    {
      "number": 12,
      "hebrew": "מארם וממואב ומבני עמון ומפלשתים ומעמלק ומשלל הדדעזר בן־רחב מלך צובה"
    },
    {
      "number": 13,
      "hebrew": "ויעש דוד שם בשבו מהכותו את־ארם בגיא־מלח שמונה עשר אלף"
    },
    {
      "number": 14,
      "hebrew": "וישם באדום נצבים בכל־אדום שם נצבים ויהי כל־אדום עבדים לדוד ויושע יהוה את־דוד בכל אשר הלך"
    },
    {
      "number": 15,
      "hebrew": "וימלך דוד על־כל־ישראל ויהי דוד עשה משפט וצדקה לכל־עמו"
    },
    {
      "number": 16,
      "hebrew": "ויואב בן־צרויה על־הצבא ויהושפט בן־אחילוד מזכיר"
    },
    {
      "number": 17,
      "hebrew": "וצדוק בן־אחיטוב ואחימלך בן־אביתר כהנים ושריה סופר"
    },
    {
      "number": 18,
      "hebrew": "ובניהו בן־יהוידע והכרתי והפלתי ובני דוד כהנים היו",
      "parsha": "ס"
    }
  ]
}