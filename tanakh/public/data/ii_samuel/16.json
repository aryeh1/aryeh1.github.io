{
  "book": "II Samuel",
  "bookHebrew": "שמואל ב",
  "chapter": 16,
  "verses": [
    {
      "number": 1,
      "hebrew": "ודוד עבר מעט מהראש והנה ציבא נער מפי־בשת לקראתו וצמד חמרים חבשים ועליהם מאתים לחם ומאה צמוקים ומאה קיץ ונבל יין"
    },
    {
      "number": 2,
      "hebrew": "ויאמר המלך אל־ציבא מה־אלה לך ויאמר ציבא החמורים לבית־המלך לרכב ולהלחם [והלחם] והקיץ לאכול הנערים והיין לשתות היעף במדבר"
    },
    {
      "number": 3,
      "hebrew": "ויאמר המלך ואיה בן־אדניך ויאמר ציבא אל־המלך הנה יושב בירושלם כי אמר היום ישיבו לי בית ישראל את ממלכות אבי"
    },
    {
      "number": 4,
      "hebrew": "ויאמר המלך לצבא הנה לך כל אשר למפי־בשת ויאמר ציבא השתחויתי אמצא־חן בעיניך אדני המלך"
    },
    {
      "number": 5,
      "hebrew": "ובא המלך דוד עד־בחורים והנה משם איש יוצא ממשפחת בית־שאול ושמו שמעי בן־גרא יצא יצוא ומקלל"
    },
    {
      "number": 6,
      "hebrew": "ויסקל באבנים את־דוד ואת־כל־עבדי המלך דוד וכל־העם וכל־הגברים מימינו ומשמאלו"
    },
    {
      "number": 7,
      "hebrew": "וכה־אמר שמעי בקללו צא צא איש הדמים ואיש הבליעל"
    },
    {
      "number": 8,
      "hebrew": "השיב עליך יהוה כל דמי בית־שאול אשר מלכת תחתו [תחתיו] ויתן יהוה את־המלוכה ביד אבשלום בנך והנך ברעתך כי איש דמים אתה"
    },
    {
      "number": 9,
      "hebrew": "ויאמר אבישי בן־צרויה אל־המלך למה יקלל הכלב המת הזה את־אדני המלך אעברה־נא ואסירה את־ראשו",
      "parsha": "ס"
    },
    {
      "number": 10,
      "hebrew": "ויאמר המלך מה־לי ולכם בני צריה כי [כה] יקלל וכי [כי] יהוה אמר לו קלל את־דוד ומי יאמר מדוע עשיתה כן",
      "parsha": "ס"
    },
    {
      "number": 11,
      "hebrew": "ויאמר דוד אל־אבישי ואל־כל־עבדיו הנה בני אשר־יצא ממעי מבקש את־נפשי ואף כי־עתה בן־הימיני הנחו לו ויקלל כי אמר־לו יהוה"
    },
    {
      "number": 12,
      "hebrew": "אולי יראה יהוה בעוני [בעיני] והשיב יהוה לי טובה תחת קללתו היום הזה"
    },
    {
      "number": 13,
      "hebrew": "וילך דוד ואנשיו בדרך ושמעי הלך בצלע ההר לעמתו הלוך ויקלל ויסקל באבנים לעמתו ועפר בעפר",
      "parsha": "פ"
    },
    {
      "number": 14,
      "hebrew": "ויבא המלך וכל־העם אשר־אתו עיפים וינפש שם"
    },
    {
      "number": 15,
      "hebrew": "ואבשלום וכל־העם איש ישראל באו ירושלם ואחיתפל אתו"
    },
    {
      "number": 16,
      "hebrew": "ויהי כאשר־בא חושי הארכי רעה דוד אל־אבשלום ויאמר חושי אל־אבשלם יחי המלך יחי המלך"
    },
    {
      "number": 17,
      "hebrew": "ויאמר אבשלום אל־חושי זה חסדך את־רעך למה לא־הלכת את־רעך"
    },
    {
      "number": 18,
      "hebrew": "ויאמר חושי אל־אבשלם לא כי אשר בחר יהוה והעם הזה וכל־איש ישראל לא [לו] אהיה ואתו אשב"
    },
    {
      "number": 19,
      "hebrew": "והשנית למי אני אעבד הלוא לפני בנו כאשר עבדתי לפני אביך כן אהיה לפניך",
      "parsha": "פ"
    },
    {
      "number": 20,
      "hebrew": "ויאמר אבשלום אל־אחיתפל הבו לכם עצה מה־נעשה"
    },
    {
      "number": 21,
      "hebrew": "ויאמר אחיתפל אל־אבשלם בוא אל־פלגשי אביך אשר הניח לשמור הבית ושמע כל־ישראל כי־נבאשת את־אביך וחזקו ידי כל־אשר אתך"
    },
    {
      "number": 22,
      "hebrew": "ויטו לאבשלום האהל על־הגג ויבא אבשלום אל־פלגשי אביו לעיני כל־ישראל"
    },
    {
      "number": 23,
      "hebrew": "ועצת אחיתפל אשר יעץ בימים ההם כאשר ישאל־[איש] בדבר האלהים כן כל־עצת אחיתפל גם־לדוד גם לאבשלם",
      "parsha": "ס"
    }
  ]
}