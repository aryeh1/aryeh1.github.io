{
  "book": "II Samuel",
  "bookHebrew": "שמואל ב",
  "chapter": 7,
  "verses": [
    {
      "number": 1,
      "hebrew": "ויהי כי־ישב המלך בביתו ויהוה הניח־לו מסביב מכל־איביו"
    },
    {
      "number": 2,
      "hebrew": "ויאמר המלך אל־נתן הנביא ראה נא אנכי יושב בבית ארזים וארון האלהים ישב בתוך היריעה"
    },
    {
      "number": 3,
      "hebrew": "ויאמר נתן אל־המלך כל אשר בלבבך לך עשה כי יהוה עמך"
    },
    {
      "number": 4,
      "hebrew": "ויהי בלילה ההוא ויהי דבר־יהוה אל־נתן לאמר"
    },
    {
      "number": 5,
      "hebrew": "לך ואמרת אל־עבדי אל־דוד כה אמר יהוה האתה תבנה־לי בית לשבתי"
    },
    {
      "number": 6,
      "hebrew": "כי לא ישבתי בבית למיום העלתי את־בני ישראל ממצרים ועד היום הזה ואהיה מתהלך באהל ובמשכן"
    },
    {
      "number": 7,
      "hebrew": "בכל אשר־התהלכתי בכל־בני ישראל הדבר דברתי את־אחד שבטי ישראל אשר צויתי לרעות את־עמי את־ישראל לאמר למה לא־בניתם לי בית ארזים"
    },
    {
      "number": 8,
      "hebrew": "ועתה כה־תאמר לעבדי לדוד כה אמר יהוה צבאות אני לקחתיך מן־הנוה מאחר הצאן להיות נגיד על־עמי על־ישראל"
    },
    {
      "number": 9,
      "hebrew": "ואהיה עמך בכל אשר הלכת ואכרתה את־כל־איביך מפניך ועשתי לך שם גדול כשם הגדלים אשר בארץ"
    },
    {
      "number": 10,
      "hebrew": "ושמתי מקום לעמי לישראל ונטעתיו ושכן תחתיו ולא ירגז עוד ולא־יסיפו בני־עולה לענותו כאשר בראשונה"
    },
    {
      "number": 11,
      "hebrew": "ולמן־היום אשר צויתי שפטים על־עמי ישראל והניחתי לך מכל־איביך והגיד לך יהוה כי־בית יעשה־לך יהוה"
    },
    {
      "number": 12,
      "hebrew": "כי ימלאו ימיך ושכבת את־אבתיך והקימתי את־זרעך אחריך אשר יצא ממעיך והכינתי את־ממלכתו"
    },
    {
      "number": 13,
      "hebrew": "הוא יבנה־בית לשמי וכננתי את־כסא ממלכתו עד־עולם"
    },
    {
      "number": 14,
      "hebrew": "אני אהיה־לו לאב והוא יהיה־לי לבן אשר בהעותו והכחתיו בשבט אנשים ובנגעי בני אדם"
    },
    {
      "number": 15,
      "hebrew": "וחסדי לא־יסור ממנו כאשר הסרתי מעם שאול אשר הסרתי מלפניך"
    },
    {
      "number": 16,
      "hebrew": "ונאמן ביתך וממלכתך עד־עולם לפניך כסאך יהיה נכון עד־עולם"
    },
    {
      "number": 17,
      "hebrew": "ככל הדברים האלה וככל החזיון הזה כן דבר נתן אל־דוד"
    },
    {
      "number": 18,
      "hebrew": "ויבא המלך דוד וישב לפני יהוה ויאמר מי אנכי אדני יהוה ומי ביתי כי הביאתני עד־הלם"
    },
    {
      "number": 19,
      "hebrew": "ותקטן עוד זאת בעיניך אדני יהוה ותדבר גם אל־בית־עבדך למרחוק וזאת תורת האדם אדני יהוה"
    },
    {
      "number": 20,
      "hebrew": "ומה־יוסיף דוד עוד לדבר אליך ואתה ידעת את־עבדך אדני יהוה"
    },
    {
      "number": 21,
      "hebrew": "בעבור דברך וכלבך עשית את כל־הגדולה הזאת להודיע את־עבדך"
    },
    {
      "number": 22,
      "hebrew": "על־כן גדלת אדני יהוה כי־אין כמוך ואין אלהים זולתך בכל אשר־שמענו באזנינו"
    },
    {
      "number": 23,
      "hebrew": "ומי כעמך כישראל גוי אחד בארץ אשר הלכו־אלהים לפדות־לו לעם ולשום לו שם ולעשות לכם הגדולה ונראות לארצך מפני עמך אשר פדית לך ממצרים גוים ואלהיו"
    },
    {
      "number": 24,
      "hebrew": "ותכונן לך את־עמך ישראל לך לעם עד־עולם ואתה יהוה היית להם לאלהים"
    },
    {
      "number": 25,
      "hebrew": "ועתה יהוה אלהים הדבר אשר דברת על־עבדך ועל־ביתו הקם עד־עולם ועשה כאשר דברת"
    },
    {
      "number": 26,
      "hebrew": "ויגדל שמך עד־עולם לאמר יהוה צבאות אלהים על־ישראל ובית עבדך דוד יהיה נכון לפניך"
    },
    {
      "number": 27,
      "hebrew": "כי־אתה יהוה צבאות אלהי ישראל גליתה את־אזן עבדך לאמר בית אבנה־לך על־כן מצא עבדך את־לבו להתפלל אליך את־התפלה הזאת"
    },
    {
      "number": 28,
      "hebrew": "ועתה אדני יהוה אתה־הוא האלהים ודבריך יהיו אמת ותדבר אל־עבדך את־הטובה הזאת"
    },
    {
      "number": 29,
      "hebrew": "ועתה הואל וברך את־בית עבדך להיות לעולם לפניך כי־אתה אדני יהוה דברת ומברכתך יברך בית־עבדך לעולם"
    }
  ]
}