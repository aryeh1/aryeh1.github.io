{
  "book": "II Samuel",
  "bookHebrew": "שמואל ב",
  "chapter": 9,
  "verses": [
    {
      "number": 1,
      "hebrew": "ויאמר דוד הכי יש־עוד אשר נותר לבית שאול ואעשה עמו חסד בעבור יהונתן"
    },
    {
      "number": 2,
      "hebrew": "ולבית שאול עבד ושמו ציבא ויקראו־לו אל־דוד ויאמר המלך אליו האתה ציבא ויאמר עבדך"
    },
    {
      "number": 3,
      "hebrew": "ויאמר המלך האפס עוד איש לבית שאול ואעשה עמו חסד אלהים ויאמר ציבא אל־המלך עוד בן ליהונתן נכה רגלים"
    },
    {
      "number": 4,
      "hebrew": "ויאמר־לו המלך איפה הוא ויאמר ציבא אל־המלך הנה־הוא בית מכיר בן־עמיאל בלו דבר"
    },
    {
      "number": 5,
      "hebrew": "וישלח המלך דוד ויקחהו מבית מכיר בן־עמיאל מלו דבר"
    },
    {
      "number": 6,
      "hebrew": "ויבא מפיבשת בן־יהונתן בן־שאול אל־דוד ויפל על־פניו וישתחו ויאמר דוד מפיבשת ויאמר הנה עבדך"
    },
    {
      "number": 7,
      "hebrew": "ויאמר לו דוד אל־תירא כי עשה אעשה עמך חסד בעבור יהונתן אביך והשבתי לך את־כל־שדה שאול אביך ואתה תאכל לחם על־שלחני תמיד"
    },
    {
      "number": 8,
      "hebrew": "וישתחו ויאמר מה עבדך כי פנית אל־הכלב המת אשר כמוני"
    },
    {
      "number": 9,
      "hebrew": "ויקרא המלך אל־ציבא נער שאול ויאמר אליו כל אשר היה לשאול ולכל־ביתו נתתי לבן־אדניך"
    },
    {
      "number": 10,
      "hebrew": "ועבדת לו את־האדמה אתה ובניך ועבדיך והבאת והיה לבן־אדניך לחם ואכלו ומפיבשת בן־אדניך יאכל תמיד לחם על־שלחני ולציבא חמשה עשר בנים ועשרים עבדים"
    },
    {
      "number": 11,
      "hebrew": "ויאמר ציבא אל־המלך ככל אשר יצוה אדני המלך את־עבדו כן יעשה עבדך ומפיבשת אכל על־שלחני כאחד מבני המלך"
    },
    {
      "number": 12,
      "hebrew": "ולמפיבשת בן־קטן ושמו מיכא וכל מושב בית־ציבא עבדים למפיבשת"
    },
    {
      "number": 13,
      "hebrew": "ומפיבשת ישב בירושלם כי על־שלחן המלך תמיד הוא אכל והוא פסח שתי רגליו",
      "parsha": "פ"
    }
  ]
}