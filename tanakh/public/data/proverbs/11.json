{
  "book": "Proverbs",
  "bookHebrew": "משלי",
  "chapter": 11,
  "verses": [
    {
      "number": 1,
      "hebrew": "מאזני מרמה תועבת יהוה ואבן שלמה רצונו"
    },
    {
      "number": 2,
      "hebrew": "בא־זדון ויבא קלון ואת־צנועים חכמה"
    },
    {
      "number": 3,
      "hebrew": "תמת ישרים תנחם וסלף בוגדים ושדם [ישדם]"
    },
    {
      "number": 4,
      "hebrew": "לא־יועיל הון ביום עברה וצדקה תציל ממות"
    },
    {
      "number": 5,
      "hebrew": "צדקת תמים תישר דרכו וברשעתו יפל רשע"
    },
    {
      "number": 6,
      "hebrew": "צדקת ישרים תצילם ובהות בגדים ילכדו"
    },
    {
      "number": 7,
      "hebrew": "במות אדם רשע תאבד תקוה ותוחלת אונים אבדה"
    },
    {
      "number": 8,
      "hebrew": "צדיק מצרה נחלץ ויבא רשע תחתיו"
    },
    {
      "number": 9,
      "hebrew": "בפה חנף ישחת רעהו ובדעת צדיקים יחלצו"
    },
    {
      "number": 10,
      "hebrew": "בטוב צדיקים תעלץ קריה ובאבד רשעים רנה"
    },
    {
      "number": 11,
      "hebrew": "בברכת ישרים תרום קרת ובפי רשעים תהרס"
    },
    {
      "number": 12,
      "hebrew": "בז־לרעהו חסר־לב ואיש תבונות יחריש"
    },
    {
      "number": 13,
      "hebrew": "הולך רכיל מגלה־סוד ונאמן־רוח מכסה דבר"
    },
    {
      "number": 14,
      "hebrew": "באין תחבלות יפל־עם ותשועה ברב יועץ"
    },
    {
      "number": 15,
      "hebrew": "רע־ירוע כי־ערב זר ושנא תקעים בוטח"
    },
    {
      "number": 16,
      "hebrew": "אשת־חן תתמך כבוד ועריצים יתמכו־עשר"
    },
    {
      "number": 17,
      "hebrew": "גמל נפשו איש חסד ועכר שארו אכזרי"
    },
    {
      "number": 18,
      "hebrew": "רשע עשה פעלת־שקר וזרע צדקה שכר אמת"
    },
    {
      "number": 19,
      "hebrew": "כן־צדקה לחיים ומרדף רעה למותו"
    },
    {
      "number": 20,
      "hebrew": "תועבת יהוה עקשי־לב ורצונו תמימי דרך"
    },
    {
      "number": 21,
      "hebrew": "יד ליד לא־ינקה רע וזרע צדיקים נמלט"
    },
    {
      "number": 22,
      "hebrew": "נזם זהב באף חזיר אשה יפה וסרת טעם"
    },
    {
      "number": 23,
      "hebrew": "תאות צדיקים אך־טוב תקות רשעים עברה"
    },
    {
      "number": 24,
      "hebrew": "יש מפזר ונוסף עוד וחושך מישר אך־למחסור"
    },
    {
      "number": 25,
      "hebrew": "נפש־ברכה תדשן ומרוה גם־הוא יורא"
    },
    {
      "number": 26,
      "hebrew": "מנע בר יקבהו לאום וברכה לראש משביר"
    },
    {
      "number": 27,
      "hebrew": "שחר טוב יבקש רצון ודרש רעה תבואנו"
    },
    {
      "number": 28,
      "hebrew": "בוטח בעשרו הוא יפל וכעלה צדיקים יפרחו"
    },
    {
      "number": 29,
      "hebrew": "עוכר ביתו ינחל־רוח ועבד אויל לחכם־לב"
    },
    {
      "number": 30,
      "hebrew": "פרי־צדיק עץ חיים ולקח נפשות חכם"
    },
    {
      "number": 31,
      "hebrew": "הן צדיק בארץ ישלם אף כי־רשע וחוטא"
    }
  ]
}