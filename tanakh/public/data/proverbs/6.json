{
  "book": "Proverbs",
  "bookHebrew": "משלי",
  "chapter": 6,
  "verses": [
    {
      "number": 1,
      "hebrew": "בני אם־ערבת לרעך תקעת לזר כפיך"
    },
    {
      "number": 2,
      "hebrew": "נוקשת באמרי־פיך נלכדת באמרי־פיך"
    },
    {
      "number": 3,
      "hebrew": "עשה זאת אפוא בני והנצל כי באת בכף־רעך לך התרפס ורהב רעיך"
    },
    {
      "number": 4,
      "hebrew": "אל־תתן שנה לעיניך ותנומה לעפעפיך"
    },
    {
      "number": 5,
      "hebrew": "הנצל כצבי מיד וכצפור מיד יקוש"
    },
    {
      "number": 6,
      "hebrew": "לך־אל־נמלה עצל ראה דרכיה וחכם"
    },
    {
      "number": 7,
      "hebrew": "אשר אין־לה קצין שטר ומשל"
    },
    {
      "number": 8,
      "hebrew": "תכין בקיץ לחמה אגרה בקציר מאכלה"
    },
    {
      "number": 9,
      "hebrew": "עד־מתי עצל תשכב מתי תקום משנתך"
    },
    {
      "number": 10,
      "hebrew": "מעט שנות מעט תנומות מעט חבק ידים לשכב"
    },
    {
      "number": 11,
      "hebrew": "ובא־כמהלך ראשך ומחסרך כאיש מגן"
    },
    {
      "number": 12,
      "hebrew": "אדם בליעל איש און הולך עקשות פה"
    },
    {
      "number": 13,
      "hebrew": "קרץ בעינו מלל ברגלו מרה באצבעתיו"
    },
    {
      "number": 14,
      "hebrew": "תהפכות בלבו חרש רע בכל־עת מדנים [מדינים] ישלח"
    },
    {
      "number": 15,
      "hebrew": "על־כן פתאם יבוא אידו פתע ישבר ואין מרפא"
    },
    {
      "number": 16,
      "hebrew": "שש־הנה שנא יהוה ושבע תועבות [תועבת] נפשו"
    },
    {
      "number": 17,
      "hebrew": "עינים רמות לשון שקר וידים שפכות דם־נקי"
    },
    {
      "number": 18,
      "hebrew": "לב חרש מחשבות און רגלים ממהרות לרוץ לרעה"
    },
    {
      "number": 19,
      "hebrew": "יפיח כזבים עד שקר ומשלח מדנים בין אחים"
    },
    {
      "number": 20,
      "hebrew": "נצר בני מצות אביך ואל־תטש תורת אמך"
    },
    {
      "number": 21,
      "hebrew": "קשרם על־לבך תמיד ענדם על־גרגרתך"
    },
    {
      "number": 22,
      "hebrew": "בהתהלכך תנחה אתך בשכבך תשמר עליך והקיצות היא תשיחך"
    },
    {
      "number": 23,
      "hebrew": "כי נר מצוה ותורה אור ודרך חיים תוכחות מוסר"
    },
    {
      "number": 24,
      "hebrew": "לשמרך מאשת רע מחלקת לשון נכריה"
    },
    {
      "number": 25,
      "hebrew": "אל־תחמד יפיה בלבבך ואל־תקחך בעפעפיה"
    },
    {
      "number": 26,
      "hebrew": "כי בעד־אשה זונה עד־ככר לחם ואשת איש נפש יקרה תצוד"
    },
    {
      "number": 27,
      "hebrew": "היחתה איש אש בחיקו ובגדיו לא תשרפנה"
    },
    {
      "number": 28,
      "hebrew": "אם־יהלך איש על־הגחלים ורגליו לא תכוינה"
    },
    {
      "number": 29,
      "hebrew": "כן הבא אל־אשת רעהו לא ינקה כל־הנגע בה"
    },
    {
      "number": 30,
      "hebrew": "לא־יבוזו לגנב כי יגנוב למלא נפשו כי ירעב"
    },
    {
      "number": 31,
      "hebrew": "ונמצא ישלם שבעתים את־כל־הון ביתו יתן"
    },
    {
      "number": 32,
      "hebrew": "נאף אשה חסר־לב משחית נפשו הוא יעשנה"
    },
    {
      "number": 33,
      "hebrew": "נגע־וקלון ימצא וחרפתו לא תמחה"
    },
    {
      "number": 34,
      "hebrew": "כי־קנאה חמת־גבר ולא־יחמול ביום נקם"
    },
    {
      "number": 35,
      "hebrew": "לא־ישא פני כל־כפר ולא־יאבה כי תרבה־שחד"
    }
  ]
}