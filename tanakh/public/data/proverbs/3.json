{
  "book": "Proverbs",
  "bookHebrew": "משלי",
  "chapter": 3,
  "verses": [
    {
      "number": 1,
      "hebrew": "בני תורתי אל־תשכח ומצותי יצר לבך"
    },
    {
      "number": 2,
      "hebrew": "כי ארך ימים ושנות חיים ושלום יוסיפו לך"
    },
    {
      "number": 3,
      "hebrew": "חסד ואמת אל־יעזבך קשרם על־גרגרותיך כתבם על־לוח לבך"
    },
    {
      "number": 4,
      "hebrew": "ומצא־חן ושכל־טוב בעיני אלהים ואדם"
    },
    {
      "number": 5,
      "hebrew": "בטח אל־יהוה בכל־לבך ואל־בינתך אל־תשען"
    },
    {
      "number": 6,
      "hebrew": "בכל־דרכיך דעהו והוא יישר ארחתיך"
    },
    {
      "number": 7,
      "hebrew": "אל־תהי חכם בעיניך ירא את־יהוה וסור מרע"
    },
    {
      "number": 8,
      "hebrew": "רפאות תהי לשרך ושקוי לעצמותיך"
    },
    {
      "number": 9,
      "hebrew": "כבד את־יהוה מהונך ומראשית כל־תבואתך"
    },
    {
      "number": 10,
      "hebrew": "וימלאו אסמיך שבע ותירוש יקביך יפרצו",
      "parsha": "פ"
    },
    {
      "number": 11,
      "hebrew": "מוסר יהוה בני אל־תמאס ואל־תקץ בתוכחתו"
    },
    {
      "number": 12,
      "hebrew": "כי את אשר יאהב יהוה יוכיח וכאב את־בן ירצה"
    },
    {
      "number": 13,
      "hebrew": "אשרי אדם מצא חכמה ואדם יפיק תבונה"
    },
    {
      "number": 14,
      "hebrew": "כי טוב סחרה מסחר־כסף ומחרוץ תבואתה"
    },
    {
      "number": 15,
      "hebrew": "יקרה היא מפניים [מפנינים] וכל־חפציך לא ישוו־בה"
    },
    {
      "number": 16,
      "hebrew": "ארך ימים בימינה בשמאולה עשר וכבוד"
    },
    {
      "number": 17,
      "hebrew": "דרכיה דרכי־נעם וכל־נתיבותיה שלום"
    },
    {
      "number": 18,
      "hebrew": "עץ־חיים היא למחזיקים בה ותמכיה מאשר",
      "parsha": "פ"
    },
    {
      "number": 19,
      "hebrew": "יהוה בחכמה יסד־ארץ כונן שמים בתבונה"
    },
    {
      "number": 20,
      "hebrew": "בדעתו תהומות נבקעו ושחקים ירעפו־טל"
    },
    {
      "number": 21,
      "hebrew": "בני אל־ילזו מעיניך נצר תשיה ומזמה"
    },
    {
      "number": 22,
      "hebrew": "ויהיו חיים לנפשך וחן לגרגרתיך"
    },
    {
      "number": 23,
      "hebrew": "אז תלך לבטח דרכך ורגלך לא תגוף"
    },
    {
      "number": 24,
      "hebrew": "אם־תשכב לא־תפחד ושכבת וערבה שנתך"
    },
    {
      "number": 25,
      "hebrew": "אל־תירא מפחד פתאם ומשאת רשעים כי תבא"
    },
    {
      "number": 26,
      "hebrew": "כי־יהוה יהיה בכסלך ושמר רגלך מלכד"
    },
    {
      "number": 27,
      "hebrew": "אל־תמנע־טוב מבעליו בהיות לאל ידיך [ידך] לעשות"
    },
    {
      "number": 28,
      "hebrew": "אל־תאמר לרעיך [לרעך ] לך ושוב ומחר אתן ויש אתך"
    },
    {
      "number": 29,
      "hebrew": "אל־תחרש על־רעך רעה והוא־יושב לבטח אתך"
    },
    {
      "number": 30,
      "hebrew": "אל־תרוב [תריב] עם־אדם חנם אם־לא גמלך רעה"
    },
    {
      "number": 31,
      "hebrew": "אל־תקנא באיש חמס ואל־תבחר בכל־דרכיו"
    },
    {
      "number": 32,
      "hebrew": "כי תועבת יהוה נלוז ואת־ישרים סודו"
    },
    {
      "number": 33,
      "hebrew": "מארת יהוה בבית רשע ונוה צדיקים יברך"
    },
    {
      "number": 34,
      "hebrew": "אם־ללצים הוא־יליץ ולעניים [ולענוים] יתן־חן"
    },
    {
      "number": 35,
      "hebrew": "כבוד חכמים ינחלו וכסילים מרים קלון",
      "parsha": "פ"
    }
  ]
}