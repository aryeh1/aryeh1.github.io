{
  "book": "Proverbs",
  "bookHebrew": "משלי",
  "chapter": 10,
  "verses": [
    {
      "number": 1,
      "hebrew": "משלי שלמה בן חכם ישמח־אב ובן כסיל תוגת אמו"
    },
    {
      "number": 2,
      "hebrew": "לא־יועילו אוצרות רשע וצדקה תציל ממות"
    },
    {
      "number": 3,
      "hebrew": "לא־ירעיב יהוה נפש צדיק והות רשעים יהדף"
    },
    {
      "number": 4,
      "hebrew": "ראש עשה כף־רמיה ויד חרוצים תעשיר"
    },
    {
      "number": 5,
      "hebrew": "אגר בקיץ בן משכיל נרדם בקציר בן מביש"
    },
    {
      "number": 6,
      "hebrew": "ברכות לראש צדיק ופי רשעים יכסה חמס"
    },
    {
      "number": 7,
      "hebrew": "זכר צדיק לברכה ושם רשעים ירקב"
    },
    {
      "number": 8,
      "hebrew": "חכם־לב יקח מצות ואויל שפתים ילבט"
    },
    {
      "number": 9,
      "hebrew": "הולך בתם ילך בטח ומעקש דרכיו יודע"
    },
    {
      "number": 10,
      "hebrew": "קרץ עין יתן עצבת ואויל שפתים ילבט"
    },
    {
      "number": 11,
      "hebrew": "מקור חיים פי צדיק ופי רשעים יכסה חמס"
    },
    {
      "number": 12,
      "hebrew": "שנאה תעורר מדנים ועל כל־פשעים תכסה אהבה"
    },
    {
      "number": 13,
      "hebrew": "בשפתי נבון תמצא חכמה ושבט לגו חסר־לב"
    },
    {
      "number": 14,
      "hebrew": "חכמים יצפנו־דעת ופי־אויל מחתה קרבה"
    },
    {
      "number": 15,
      "hebrew": "הון עשיר קרית עזו מחתת דלים רישם"
    },
    {
      "number": 16,
      "hebrew": "פעלת צדיק לחיים תבואת רשע לחטאת"
    },
    {
      "number": 17,
      "hebrew": "ארח לחיים שומר מוסר ועוזב תוכחת מתעה"
    },
    {
      "number": 18,
      "hebrew": "מכסה שנאה שפתי־שקר ומוצא דבה הוא כסיל"
    },
    {
      "number": 19,
      "hebrew": "ברב דברים לא יחדל־פשע וחשך שפתיו משכיל"
    },
    {
      "number": 20,
      "hebrew": "כסף נבחר לשון צדיק לב רשעים כמעט"
    },
    {
      "number": 21,
      "hebrew": "שפתי צדיק ירעו רבים ואוילים בחסר־לב ימותו"
    },
    {
      "number": 22,
      "hebrew": "ברכת יהוה היא תעשיר ולא־יוסף עצב עמה"
    },
    {
      "number": 23,
      "hebrew": "כשחוק לכסיל עשות זמה וחכמה לאיש תבונה"
    },
    {
      "number": 24,
      "hebrew": "מגורת רשע היא תבואנו ותאות צדיקים יתן"
    },
    {
      "number": 25,
      "hebrew": "כעבור סופה ואין רשע וצדיק יסוד עולם"
    },
    {
      "number": 26,
      "hebrew": "כחמץ לשנים וכעשן לעינים כן העצל לשלחיו"
    },
    {
      "number": 27,
      "hebrew": "יראת יהוה תוסיף ימים ושנות רשעים תקצרנה"
    },
    {
      "number": 28,
      "hebrew": "תוחלת צדיקים שמחה ותקות רשעים תאבד"
    },
    {
      "number": 29,
      "hebrew": "מעוז לתם דרך יהוה ומחתה לפעלי און"
    },
    {
      "number": 30,
      "hebrew": "צדיק לעולם בל־ימוט ורשעים לא ישכנו־ארץ"
    },
    {
      "number": 31,
      "hebrew": "פי־צדיק ינוב חכמה ולשון תהפכות תכרת"
    },
    {
      "number": 32,
      "hebrew": "שפתי צדיק ידעון רצון ופי רשעים תהפכות"
    }
  ]
}