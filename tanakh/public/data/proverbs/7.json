{
  "book": "Proverbs",
  "bookHebrew": "משלי",
  "chapter": 7,
  "verses": [
    {
      "number": 1,
      "hebrew": "בני שמר אמרי ומצותי תצפן אתך"
    },
    {
      "number": 2,
      "hebrew": "שמר מצותי וחיה ותורתי כאישון עיניך"
    },
    {
      "number": 3,
      "hebrew": "קשרם על־אצבעתיך כתבם על־לוח לבך"
    },
    {
      "number": 4,
      "hebrew": "אמר לחכמה אחתי את ומדע לבינה תקרא"
    },
    {
      "number": 5,
      "hebrew": "לשמרך מאשה זרה מנכריה אמריה החליקה"
    },
    {
      "number": 6,
      "hebrew": "כי בחלון ביתי בעד אשנבי נשקפתי"
    },
    {
      "number": 7,
      "hebrew": "וארא בפתאים אבינה בבנים נער חסר־לב"
    },
    {
      "number": 8,
      "hebrew": "עבר בשוק אצל פנה ודרך ביתה יצעד"
    },
    {
      "number": 9,
      "hebrew": "בנשף־בערב יום באישון לילה ואפלה"
    },
    {
      "number": 10,
      "hebrew": "והנה אשה לקראתו שית זונה ונצרת לב"
    },
    {
      "number": 11,
      "hebrew": "המיה היא וסררת בביתה לא־ישכנו רגליה"
    },
    {
      "number": 12,
      "hebrew": "פעם בחוץ פעם ברחבות ואצל כל־פנה תארב"
    },
    {
      "number": 13,
      "hebrew": "והחזיקה בו ונשקה־לו העזה פניה ותאמר לו"
    },
    {
      "number": 14,
      "hebrew": "זבחי שלמים עלי היום שלמתי נדרי"
    },
    {
      "number": 15,
      "hebrew": "על־כן יצאתי לקראתך לשחר פניך ואמצאך"
    },
    {
      "number": 16,
      "hebrew": "מרבדים רבדתי ערשי חטבות אטון מצרים"
    },
    {
      "number": 17,
      "hebrew": "נפתי משכבי מר אהלים וקנמון"
    },
    {
      "number": 18,
      "hebrew": "לכה נרוה דדים עד־הבקר נתעלסה באהבים"
    },
    {
      "number": 19,
      "hebrew": "כי אין האיש בביתו הלך בדרך מרחוק"
    },
    {
      "number": 20,
      "hebrew": "צרור־הכסף לקח בידו ליום הכסא יבא ביתו"
    },
    {
      "number": 21,
      "hebrew": "הטתו ברב לקחה בחלק שפתיה תדיחנו"
    },
    {
      "number": 22,
      "hebrew": "הולך אחריה פתאם כשור אל־טבח יבוא וכעכס אל־מוסר אויל"
    },
    {
      "number": 23,
      "hebrew": "עד יפלח חץ כבדו כמהר צפור אל־פח ולא־ידע כי־בנפשו הוא"
    },
    {
      "number": 24,
      "hebrew": "ועתה בנים שמעו־לי והקשיבו לאמרי־פי"
    },
    {
      "number": 25,
      "hebrew": "אל־ישט אל־דרכיה לבך אל־תתע בנתיבותיה"
    },
    {
      "number": 26,
      "hebrew": "כי־רבים חללים הפילה ועצמים כל־הרגיה"
    },
    {
      "number": 27,
      "hebrew": "דרכי שאול ביתה ירדות אל־חדרי־מות",
      "parsha": "פ"
    }
  ]
}