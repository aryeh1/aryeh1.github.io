{
  "book": "Proverbs",
  "bookHebrew": "משלי",
  "chapter": 20,
  "verses": [
    {
      "number": 1,
      "hebrew": "לץ היין המה שכר וכל־שגה בו לא יחכם"
    },
    {
      "number": 2,
      "hebrew": "נהם ככפיר אימת מלך מתעברו חוטא נפשו"
    },
    {
      "number": 3,
      "hebrew": "כבוד לאיש שבת מריב וכל־אויל יתגלע"
    },
    {
      "number": 4,
      "hebrew": "מחרף עצל לא־יחרש ישאל [ושאל] בקציר ואין"
    },
    {
      "number": 5,
      "hebrew": "מים עמקים עצה בלב־איש ואיש תבונה ידלנה"
    },
    {
      "number": 6,
      "hebrew": "רב־אדם יקרא איש חסדו ואיש אמונים מי ימצא"
    },
    {
      "number": 7,
      "hebrew": "מתהלך בתמו צדיק אשרי בניו אחריו"
    },
    {
      "number": 8,
      "hebrew": "מלך יושב על־כסא־דין מזרה בעיניו כל־רע"
    },
    {
      "number": 9,
      "hebrew": "מי־יאמר זכיתי לבי טהרתי מחטאתי"
    },
    {
      "number": 10,
      "hebrew": "אבן ואבן איפה ואיפה תועבת יהוה גם־שניהם"
    },
    {
      "number": 11,
      "hebrew": "גם במעלליו יתנכר־נער אם־זך ואם־ישר פעלו"
    },
    {
      "number": 12,
      "hebrew": "אזן שמעת ועין ראה יהוה עשה גם־שניהם"
    },
    {
      "number": 13,
      "hebrew": "אל־תאהב שנה פן־תורש פקח עיניך שבע־לחם"
    },
    {
      "number": 14,
      "hebrew": "רע רע יאמר הקונה ואזל לו אז יתהלל"
    },
    {
      "number": 15,
      "hebrew": "יש זהב ורב־פנינים וכלי יקר שפתי־דעת"
    },
    {
      "number": 16,
      "hebrew": "לקח־בגדו כי־ערב זר ובעד נכרים [נכריה] חבלהו"
    },
    {
      "number": 17,
      "hebrew": "ערב לאיש לחם שקר ואחר ימלא־פיהו חצץ"
    },
    {
      "number": 18,
      "hebrew": "מחשבות בעצה תכון ובתחבלות עשה מלחמה"
    },
    {
      "number": 19,
      "hebrew": "גולה־סוד הולך רכיל ולפתה שפתיו לא תתערב"
    },
    {
      "number": 20,
      "hebrew": "מקלל אביו ואמו ידעך נרו באישון [באשון] חשך"
    },
    {
      "number": 21,
      "hebrew": "נחלה מבחלת [מבהלת] בראשנה ואחריתה לא תברך"
    },
    {
      "number": 22,
      "hebrew": "אל־תאמר אשלמה־רע קוה ליהוה וישע לך"
    },
    {
      "number": 23,
      "hebrew": "תועבת יהוה אבן ואבן ומאזני מרמה לא־טוב"
    },
    {
      "number": 24,
      "hebrew": "מיהוה מצעדי־גבר ואדם מה־יבין דרכו"
    },
    {
      "number": 25,
      "hebrew": "מוקש אדם ילע קדש ואחר נדרים לבקר"
    },
    {
      "number": 26,
      "hebrew": "מזרה רשעים מלך חכם וישב עליהם אופן"
    },
    {
      "number": 27,
      "hebrew": "נר יהוה נשמת אדם חפש כל־חדרי־בטן"
    },
    {
      "number": 28,
      "hebrew": "חסד ואמת יצרו־מלך וסעד בחסד כסאו"
    },
    {
      "number": 29,
      "hebrew": "תפארת בחורים כחם והדר זקנים שיבה"
    },
    {
      "number": 30,
      "hebrew": "חברות פצע תמריק [תמרוק] ברע ומכות חדרי־בטן"
    }
  ]
}