{
  "book": "Proverbs",
  "bookHebrew": "משלי",
  "chapter": 22,
  "verses": [
    {
      "number": 1,
      "hebrew": "נבחר שם מעשר רב מכסף ומזהב חן טוב"
    },
    {
      "number": 2,
      "hebrew": "עשיר ורש נפגשו עשה כלם יהוה"
    },
    {
      "number": 3,
      "hebrew": "ערום ראה רעה ויסתר [ונסתר] ופתיים עברו ונענשו"
    },
    {
      "number": 4,
      "hebrew": "עקב ענוה יראת יהוה עשר וכבוד וחיים"
    },
    {
      "number": 5,
      "hebrew": "צנים פחים בדרך עקש שומר נפשו ירחק מהם"
    },
    {
      "number": 6,
      "hebrew": "חנך לנער על־פי דרכו גם כי־יזקין לא־יסור ממנה"
    },
    {
      "number": 7,
      "hebrew": "עשיר ברשים ימשול ועבד לוה לאיש מלוה"
    },
    {
      "number": 8,
      "hebrew": "זורע עולה יקצור־[יקצר־] און ושבט עברתו יכלה"
    },
    {
      "number": 9,
      "hebrew": "טוב־עין הוא יברך כי־נתן מלחמו לדל"
    },
    {
      "number": 10,
      "hebrew": "גרש לץ ויצא מדון וישבת דין וקלון"
    },
    {
      "number": 11,
      "hebrew": "אהב טהור־[טהר־] לב חן שפתיו רעהו מלך"
    },
    {
      "number": 12,
      "hebrew": "עיני יהוה נצרו דעת ויסלף דברי בגד"
    },
    {
      "number": 13,
      "hebrew": "אמר עצל ארי בחוץ בתוך רחבות ארצח"
    },
    {
      "number": 14,
      "hebrew": "שוחה עמקה פי זרות זעום יהוה יפול־[יפל־] שם"
    },
    {
      "number": 15,
      "hebrew": "אולת קשורה בלב־נער שבט מוסר ירחיקנה ממנו"
    },
    {
      "number": 16,
      "hebrew": "עשק דל להרבות לו נתן לעשיר אך־למחסור"
    },
    {
      "number": 17,
      "hebrew": "הט אזנך ושמע דברי חכמים ולבך תשית לדעתי"
    },
    {
      "number": 18,
      "hebrew": "כי־נעים כי־תשמרם בבטנך יכנו יחדו על־שפתיך"
    },
    {
      "number": 19,
      "hebrew": "להיות ביהוה מבטחך הודעתיך היום אף־אתה"
    },
    {
      "number": 20,
      "hebrew": "הלא כתבתי לך שלשום [שלישים] במועצת ודעת"
    },
    {
      "number": 21,
      "hebrew": "להודיעך קשט אמרי אמת להשיב אמרים אמת לשלחיך"
    },
    {
      "number": 22,
      "hebrew": "אל־תגזל־דל כי דל־הוא ואל־תדכא עני בשער"
    },
    {
      "number": 23,
      "hebrew": "כי־יהוה יריב ריבם וקבע את־קבעיהם נפש"
    },
    {
      "number": 24,
      "hebrew": "אל־תתרע את־בעל אף ואת־איש חמות לא תבוא"
    },
    {
      "number": 25,
      "hebrew": "פן־תאלף ארחתו [ארחתיו] ולקחת מוקש לנפשך"
    },
    {
      "number": 26,
      "hebrew": "אל־תהי בתקעי־כף בערבים משאות"
    },
    {
      "number": 27,
      "hebrew": "אם־אין־לך לשלם למה יקח משכבך מתחתיך"
    },
    {
      "number": 28,
      "hebrew": "אל־תסג גבול עולם אשר עשו אבותיך"
    },
    {
      "number": 29,
      "hebrew": "חזית איש מהיר במלאכתו לפני־מלכים יתיצב בל־יתיצב לפני חשכים",
      "parsha": "פ"
    }
  ]
}