{
  "book": "Proverbs",
  "bookHebrew": "משלי",
  "chapter": 15,
  "verses": [
    {
      "number": 1,
      "hebrew": "מענה־רך ישיב חמה ודבר־עצב יעלה־אף"
    },
    {
      "number": 2,
      "hebrew": "לשון חכמים תיטיב דעת ופי כסילים יביע אולת"
    },
    {
      "number": 3,
      "hebrew": "בכל־מקום עיני יהוה צפות רעים וטובים"
    },
    {
      "number": 4,
      "hebrew": "מרפא לשון עץ חיים וסלף בה שבר ברוח"
    },
    {
      "number": 5,
      "hebrew": "אויל ינאץ מוסר אביו ושמר תוכחת יערם"
    },
    {
      "number": 6,
      "hebrew": "בית צדיק חסן רב ובתבואת רשע נעכרת"
    },
    {
      "number": 7,
      "hebrew": "שפתי חכמים יזרו דעת ולב כסילים לא־כן"
    },
    {
      "number": 8,
      "hebrew": "זבח רשעים תועבת יהוה ותפלת ישרים רצונו"
    },
    {
      "number": 9,
      "hebrew": "תועבת יהוה דרך רשע ומרדף צדקה יאהב"
    },
    {
      "number": 10,
      "hebrew": "מוסר רע לעזב ארח שונא תוכחת ימות"
    },
    {
      "number": 11,
      "hebrew": "שאול ואבדון נגד יהוה אף כי־לבות בני־אדם"
    },
    {
      "number": 12,
      "hebrew": "לא יאהב־לץ הוכח לו אל־חכמים לא ילך"
    },
    {
      "number": 13,
      "hebrew": "לב שמח ייטב פנים ובעצבת־לב רוח נכאה"
    },
    {
      "number": 14,
      "hebrew": "לב נבון יבקש־דעת ופני [ופי] כסילים ירעה אולת"
    },
    {
      "number": 15,
      "hebrew": "כל־ימי עני רעים וטוב־לב משתה תמיד"
    },
    {
      "number": 16,
      "hebrew": "טוב־מעט ביראת יהוה מאוצר רב ומהומה בו"
    },
    {
      "number": 17,
      "hebrew": "טוב ארחת ירק ואהבה־שם משור אבוס ושנאה־בו"
    },
    {
      "number": 18,
      "hebrew": "איש חמה יגרה מדון וארך אפים ישקיט ריב"
    },
    {
      "number": 19,
      "hebrew": "דרך עצל כמשכת חדק וארח ישרים סללה"
    },
    {
      "number": 20,
      "hebrew": "בן חכם ישמח־אב וכסיל אדם בוזה אמו"
    },
    {
      "number": 21,
      "hebrew": "אולת שמחה לחסר־לב ואיש תבונה יישר־לכת"
    },
    {
      "number": 22,
      "hebrew": "הפר מחשבות באין סוד וברב יועצים תקום"
    },
    {
      "number": 23,
      "hebrew": "שמחה לאיש במענה־פיו ודבר בעתו מה־טוב"
    },
    {
      "number": 24,
      "hebrew": "ארח חיים למעלה למשכיל למען סור משאול מטה"
    },
    {
      "number": 25,
      "hebrew": "בית גאים יסח יהוה ויצב גבול אלמנה"
    },
    {
      "number": 26,
      "hebrew": "תועבת יהוה מחשבות רע וטהרים אמרי־נעם"
    },
    {
      "number": 27,
      "hebrew": "עכר ביתו בוצע בצע ושונא מתנת יחיה"
    },
    {
      "number": 28,
      "hebrew": "לב צדיק יהגה לענות ופי רשעים יביע רעות"
    },
    {
      "number": 29,
      "hebrew": "רחוק יהוה מרשעים ותפלת צדיקים ישמע"
    },
    {
      "number": 30,
      "hebrew": "מאור־עינים ישמח־לב שמועה טובה תדשן־עצם"
    },
    {
      "number": 31,
      "hebrew": "אזן שמעת תוכחת חיים בקרב חכמים תלין"
    },
    {
      "number": 32,
      "hebrew": "פורע מוסר מואס נפשו ושומע תוכחת קונה לב"
    },
    {
      "number": 33,
      "hebrew": "יראת יהוה מוסר חכמה ולפני כבוד ענוה"
    }
  ]
}