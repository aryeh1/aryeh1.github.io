{
  "book": "Proverbs",
  "bookHebrew": "משלי",
  "chapter": 17,
  "verses": [
    {
      "number": 1,
      "hebrew": "טוב פת חרבה ושלוה־בה מבית מלא זבחי־ריב"
    },
    {
      "number": 2,
      "hebrew": "עבד־משכיל ימשל בבן מביש ובתוך אחים יחלק נחלה"
    },
    {
      "number": 3,
      "hebrew": "מצרף לכסף וכור לזהב ובחן לבות יהוה"
    },
    {
      "number": 4,
      "hebrew": "מרע מקשיב על־שפת־און שקר מזין על־לשון הות"
    },
    {
      "number": 5,
      "hebrew": "לעג לרש חרף עשהו שמח לאיד לא ינקה"
    },
    {
      "number": 6,
      "hebrew": "עטרת זקנים בני בנים ותפארת בנים אבותם"
    },
    {
      "number": 7,
      "hebrew": "לא־נאוה לנבל שפת־יתר אף כי־לנדיב שפת־שקר"
    },
    {
      "number": 8,
      "hebrew": "אבן־חן השחד בעיני בעליו אל־כל־אשר יפנה ישכיל"
    },
    {
      "number": 9,
      "hebrew": "מכסה־פשע מבקש אהבה ושנה בדבר מפריד אלוף"
    },
    {
      "number": 10,
      "hebrew": "תחת גערה במבין מהכות כסיל מאה"
    },
    {
      "number": 11,
      "hebrew": "אך־מרי יבקש־רע ומלאך אכזרי ישלח־בו"
    },
    {
      "number": 12,
      "hebrew": "פגוש דב שכול באיש ואל־כסיל באולתו"
    },
    {
      "number": 13,
      "hebrew": "משיב רעה תחת טובה לא־תמיש [תמוש] רעה מביתו"
    },
    {
      "number": 14,
      "hebrew": "פוטר מים ראשית מדון ולפני התגלע הריב נטוש"
    },
    {
      "number": 15,
      "hebrew": "מצדיק רשע ומרשיע צדיק תועבת יהוה גם־שניהם"
    },
    {
      "number": 16,
      "hebrew": "למה־זה מחיר ביד־כסיל לקנות חכמה ולב־אין"
    },
    {
      "number": 17,
      "hebrew": "בכל־עת אהב הרע ואח לצרה יולד"
    },
    {
      "number": 18,
      "hebrew": "אדם חסר־לב תוקע כף ערב ערבה לפני רעהו"
    },
    {
      "number": 19,
      "hebrew": "אהב פשע אהב מצה מגביה פתחו מבקש־שבר"
    },
    {
      "number": 20,
      "hebrew": "עקש־לב לא ימצא־טוב ונהפך בלשונו יפול ברעה"
    },
    {
      "number": 21,
      "hebrew": "ילד כסיל לתוגה לו ולא־ישמח אבי נבל"
    },
    {
      "number": 22,
      "hebrew": "לב שמח ייטב גהה ורוח נכאה תיבש־גרם"
    },
    {
      "number": 23,
      "hebrew": "שחד מחיק רשע יקח להטות ארחות משפט"
    },
    {
      "number": 24,
      "hebrew": "את־פני מבין חכמה ועיני כסיל בקצה־ארץ"
    },
    {
      "number": 25,
      "hebrew": "כעס לאביו בן כסיל וממר ליולדתו"
    },
    {
      "number": 26,
      "hebrew": "גם ענוש לצדיק לא־טוב להכות נדיבים על־ישר"
    },
    {
      "number": 27,
      "hebrew": "חושך אמריו יודע דעת וקר־[יקר־] רוח איש תבונה"
    },
    {
      "number": 28,
      "hebrew": "גם אויל מחריש חכם יחשב אטם שפתיו נבון"
    }
  ]
}