{
  "book": "Proverbs",
  "bookHebrew": "משלי",
  "chapter": 29,
  "verses": [
    {
      "number": 1,
      "hebrew": "איש תוכחות מקשה־ערף פתע ישבר ואין מרפא"
    },
    {
      "number": 2,
      "hebrew": "ברבות צדיקים ישמח העם ובמשל רשע יאנח עם"
    },
    {
      "number": 3,
      "hebrew": "איש־אהב חכמה ישמח אביו ורעה זונות יאבד־הון"
    },
    {
      "number": 4,
      "hebrew": "מלך במשפט יעמיד ארץ ואיש תרומות יהרסנה"
    },
    {
      "number": 5,
      "hebrew": "גבר מחליק על־רעהו רשת פורש על־פעמיו"
    },
    {
      "number": 6,
      "hebrew": "בפשע איש רע מוקש וצדיק ירון ושמח"
    },
    {
      "number": 7,
      "hebrew": "ידע צדיק דין דלים רשע לא־יבין דעת"
    },
    {
      "number": 8,
      "hebrew": "אנשי לצון יפיחו קריה וחכמים ישיבו אף"
    },
    {
      "number": 9,
      "hebrew": "איש־חכם נשפט את־איש אויל ורגז ושחק ואין נחת"
    },
    {
      "number": 10,
      "hebrew": "אנשי דמים ישנאו־תם וישרים יבקשו נפשו"
    },
    {
      "number": 11,
      "hebrew": "כל־רוחו יוציא כסיל וחכם באחור ישבחנה"
    },
    {
      "number": 12,
      "hebrew": "משל מקשיב על־דבר־שקר כל־משרתיו רשעים"
    },
    {
      "number": 13,
      "hebrew": "רש ואיש תככים נפגשו מאיר־עיני שניהם יהוה"
    },
    {
      "number": 14,
      "hebrew": "מלך שופט באמת דלים כסאו לעד יכון"
    },
    {
      "number": 15,
      "hebrew": "שבט ותוכחת יתן חכמה ונער משלח מביש אמו"
    },
    {
      "number": 16,
      "hebrew": "ברבות רשעים ירבה־פשע וצדיקים במפלתם יראו"
    },
    {
      "number": 17,
      "hebrew": "יסר בנך ויניחך ויתן מעדנים לנפשך",
      "parsha": "פ"
    },
    {
      "number": 18,
      "hebrew": "באין חזון יפרע עם ושמר תורה אשרהו"
    },
    {
      "number": 19,
      "hebrew": "בדברים לא־יוסר עבד כי־יבין ואין מענה"
    },
    {
      "number": 20,
      "hebrew": "חזית איש אץ בדבריו תקוה לכסיל ממנו"
    },
    {
      "number": 21,
      "hebrew": "מפנק מנער עבדו ואחריתו יהיה מנון"
    },
    {
      "number": 22,
      "hebrew": "איש־אף יגרה מדון ובעל חמה רב־פשע"
    },
    {
      "number": 23,
      "hebrew": "גאות אדם תשפילנו ושפל־רוח יתמך כבוד"
    },
    {
      "number": 24,
      "hebrew": "חולק עם־גנב שונא נפשו אלה ישמע ולא יגיד"
    },
    {
      "number": 25,
      "hebrew": "חרדת אדם יתן מוקש ובוטח ביהוה ישגב"
    },
    {
      "number": 26,
      "hebrew": "רבים מבקשים פני־מושל ומיהוה משפט־איש"
    },
    {
      "number": 27,
      "hebrew": "תועבת צדיקים איש עול ותועבת רשע ישר־דרך",
      "parsha": "פ"
    }
  ]
}