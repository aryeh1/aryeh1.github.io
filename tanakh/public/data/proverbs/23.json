{
  "book": "Proverbs",
  "bookHebrew": "משלי",
  "chapter": 23,
  "verses": [
    {
      "number": 1,
      "hebrew": "כי־תשב ללחום את־מושל בין תבין את־אשר לפניך"
    },
    {
      "number": 2,
      "hebrew": "ושמת שכין בלעך אם־בעל נפש אתה"
    },
    {
      "number": 3,
      "hebrew": "אל־תתאו למטעמותיו והוא לחם כזבים"
    },
    {
      "number": 4,
      "hebrew": "אל־תיגע להעשיר מבינתך חדל"
    },
    {
      "number": 5,
      "hebrew": "התעוף [התעיף] עיניך בו ואיננו כי עשה יעשה־לו כנפים כנשר ועיף [יעוף] השמים",
      "parsha": "פ"
    },
    {
      "number": 6,
      "hebrew": "אל־תלחם את־לחם רע עין ואל־תתאו [תתאיו] למטעמתיו"
    },
    {
      "number": 7,
      "hebrew": "כי כמו־שער בנפשו כן־הוא אכל ושתה יאמר לך ולבו בל־עמך"
    },
    {
      "number": 8,
      "hebrew": "פתך־אכלת תקיאנה ושחת דבריך הנעימים"
    },
    {
      "number": 9,
      "hebrew": "באזני כסיל אל־תדבר כי־יבוז לשכל מליך"
    },
    {
      "number": 10,
      "hebrew": "אל־תסג גבול עולם ובשדי יתומים אל־תבא"
    },
    {
      "number": 11,
      "hebrew": "כי־גאלם חזק הוא־יריב את־ריבם אתך"
    },
    {
      "number": 12,
      "hebrew": "הביאה למוסר לבך ואזנך לאמרי־דעת"
    },
    {
      "number": 13,
      "hebrew": "אל־תמנע מנער מוסר כי־תכנו בשבט לא ימות"
    },
    {
      "number": 14,
      "hebrew": "אתה בשבט תכנו ונפשו משאול תציל"
    },
    {
      "number": 15,
      "hebrew": "בני אם־חכם לבך ישמח לבי גם־אני"
    },
    {
      "number": 16,
      "hebrew": "ותעלזנה כליותי בדבר שפתיך מישרים"
    },
    {
      "number": 17,
      "hebrew": "אל־יקנא לבך בחטאים כי אם־ביראת־יהוה כל־היום"
    },
    {
      "number": 18,
      "hebrew": "כי אם־יש אחרית ותקותך לא תכרת"
    },
    {
      "number": 19,
      "hebrew": "שמע־אתה בני וחכם ואשר בדרך לבך"
    },
    {
      "number": 20,
      "hebrew": "אל־תהי בסבאי־יין בזללי בשר למו"
    },
    {
      "number": 21,
      "hebrew": "כי־סבא וזולל יורש וקרעים תלביש נומה"
    },
    {
      "number": 22,
      "hebrew": "שמע לאביך זה ילדך ואל־תבוז כי־זקנה אמך"
    },
    {
      "number": 23,
      "hebrew": "אמת קנה ואל־תמכר חכמה ומוסר ובינה"
    },
    {
      "number": 24,
      "hebrew": "גול [גיל] יגול [יגיל] אבי צדיק יולד [ויולד] חכם וישמח־[ישמח־] בו"
    },
    {
      "number": 25,
      "hebrew": "ישמח־אביך ואמך ותגל יולדתך"
    },
    {
      "number": 26,
      "hebrew": "תנה־בני לבך לי ועיניך דרכי תרצנה [תצרנה]"
    },
    {
      "number": 27,
      "hebrew": "כי־שוחה עמקה זונה ובאר צרה נכריה"
    },
    {
      "number": 28,
      "hebrew": "אף־היא כחתף תארב ובוגדים באדם תוסף"
    },
    {
      "number": 29,
      "hebrew": "למי אוי למי אבוי למי מדונים [מדינים ] למי שיח למי פצעים חנם למי חכללות עינים"
    },
    {
      "number": 30,
      "hebrew": "למאחרים על־היין לבאים לחקר ממסך"
    },
    {
      "number": 31,
      "hebrew": "אל־תרא יין כי יתאדם כי־יתן בכיס [בכוס] עינו יתהלך במישרים"
    },
    {
      "number": 32,
      "hebrew": "אחריתו כנחש ישך וכצפעני יפרש"
    },
    {
      "number": 33,
      "hebrew": "עיניך יראו זרות ולבך ידבר תהפכות"
    },
    {
      "number": 34,
      "hebrew": "והיית כשכב בלב־ים וכשכב בראש חבל"
    },
    {
      "number": 35,
      "hebrew": "הכוני בל־חליתי הלמוני בל־ידעתי מתי אקיץ אוסיף אבקשנו עוד"
    }
  ]
}