{
  "book": "Proverbs",
  "bookHebrew": "משלי",
  "chapter": 25,
  "verses": [
    {
      "number": 1,
      "hebrew": "גם־אלה משלי שלמה אשר העתיקו אנשי חזקיה מלך־יהודה"
    },
    {
      "number": 2,
      "hebrew": "כבד אלהים הסתר דבר וכבד מלכים חקר דבר"
    },
    {
      "number": 3,
      "hebrew": "שמים לרום וארץ לעמק ולב מלכים אין חקר"
    },
    {
      "number": 4,
      "hebrew": "הגו סיגים מכסף ויצא לצרף כלי"
    },
    {
      "number": 5,
      "hebrew": "הגו רשע לפני־מלך ויכון בצדק כסאו"
    },
    {
      "number": 6,
      "hebrew": "אל־תתהדר לפני־מלך ובמקום גדלים אל־תעמד"
    },
    {
      "number": 7,
      "hebrew": "כי טוב אמר־לך ע‍לה הנה מהשפילך לפני נדיב אשר ראו עיניך"
    },
    {
      "number": 8,
      "hebrew": "אל־תצא לרב מהר פן מה־תעשה באחריתה בהכלים אתך רעך"
    },
    {
      "number": 9,
      "hebrew": "ריבך ריב את־רעך וסוד אחר אל־תגל"
    },
    {
      "number": 10,
      "hebrew": "פן־יחסדך שמע ודבתך לא תשוב"
    },
    {
      "number": 11,
      "hebrew": "תפוחי זהב במשכיות כסף דבר דבר על־אפניו"
    },
    {
      "number": 12,
      "hebrew": "נזם זהב וחלי־כתם מוכיח חכם על־אזן שמעת"
    },
    {
      "number": 13,
      "hebrew": "כצנת־שלג ביום קציר ציר נאמן לשלחיו ונפש אדניו ישיב",
      "parsha": "פ"
    },
    {
      "number": 14,
      "hebrew": "נשיאים ורוח וגשם אין איש מתהלל במתת־שקר"
    },
    {
      "number": 15,
      "hebrew": "בארך אפים יפתה קצין ולשון רכה תשבר־גרם"
    },
    {
      "number": 16,
      "hebrew": "דבש מצאת אכל דיך פן־תשבענו והקאתו"
    },
    {
      "number": 17,
      "hebrew": "הקר רגלך מבית רעך פן־ישבעך ושנאך"
    },
    {
      "number": 18,
      "hebrew": "מפיץ וחרב וחץ שנון איש ענה ברעהו עד שקר"
    },
    {
      "number": 19,
      "hebrew": "שן רעה ורגל מועדת מבטח בוגד ביום צרה"
    },
    {
      "number": 20,
      "hebrew": "מעדה בגד ביום קרה חמץ על־נתר ושר בשרים על לב־רע",
      "parsha": "פ"
    },
    {
      "number": 21,
      "hebrew": "אם־רעב שנאך האכלהו לחם ואם־צמא השקהו מים"
    },
    {
      "number": 22,
      "hebrew": "כי גחלים אתה חתה על־ראשו ויהוה ישלם־לך"
    },
    {
      "number": 23,
      "hebrew": "רוח צפון תחולל גשם ופנים נזעמים לשון סתר"
    },
    {
      "number": 24,
      "hebrew": "טוב שבת על־פנת־גג מאשת מדונים [מדינים] ובית חבר"
    },
    {
      "number": 25,
      "hebrew": "מים קרים על־נפש עיפה ושמועה טובה מארץ מרחק"
    },
    {
      "number": 26,
      "hebrew": "מעין נרפש ומקור משחת צדיק מט לפני־רשע"
    },
    {
      "number": 27,
      "hebrew": "אכל דבש הרבות לא־טוב וחקר כבדם כבוד"
    },
    {
      "number": 28,
      "hebrew": "עיר פרוצה אין חומה איש אשר אין מעצר לרוחו"
    }
  ]
}