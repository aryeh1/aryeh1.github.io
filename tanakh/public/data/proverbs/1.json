{
  "book": "Proverbs",
  "bookHebrew": "משלי",
  "chapter": 1,
  "verses": [
    {
      "number": 1,
      "hebrew": "משלי שלמה בן־דוד מלך ישראל"
    },
    {
      "number": 2,
      "hebrew": "לדעת חכמה ומוסר להבין אמרי בינה"
    },
    {
      "number": 3,
      "hebrew": "לקחת מוסר השכל צדק ומשפט ומישרים"
    },
    {
      "number": 4,
      "hebrew": "לתת לפתאים ערמה לנער דעת ומזמה"
    },
    {
      "number": 5,
      "hebrew": "ישמע חכם ויוסף לקח ונבון תחבלות יקנה"
    },
    {
      "number": 6,
      "hebrew": "להבין משל ומליצה דברי חכמים וחידתם"
    },
    {
      "number": 7,
      "hebrew": "יראת יהוה ראשית דעת חכמה ומוסר אוילים בזו",
      "parsha": "פ"
    },
    {
      "number": 8,
      "hebrew": "שמע בני מוסר אביך ואל־תטש תורת אמך"
    },
    {
      "number": 9,
      "hebrew": "כי לוית חן הם לראשך וענקים לגרגרתיך"
    },
    {
      "number": 10,
      "hebrew": "בני אם־יפתוך חטאים אל־תבא"
    },
    {
      "number": 11,
      "hebrew": "אם־יאמרו לכה אתנו נארבה לדם נצפנה לנקי חנם"
    },
    {
      "number": 12,
      "hebrew": "נבלעם כשאול חיים ותמימים כיורדי בור"
    },
    {
      "number": 13,
      "hebrew": "כל־הון יקר נמצא נמלא בתינו שלל"
    },
    {
      "number": 14,
      "hebrew": "גורלך תפיל בתוכנו כיס אחד יהיה לכלנו"
    },
    {
      "number": 15,
      "hebrew": "בני אל־תלך בדרך אתם מנע רגלך מנתיבתם"
    },
    {
      "number": 16,
      "hebrew": "כי רגליהם לרע ירוצו וימהרו לשפך־דם"
    },
    {
      "number": 17,
      "hebrew": "כי־חנם מזרה הרשת בעיני כל־בעל כנף"
    },
    {
      "number": 18,
      "hebrew": "והם לדמם יארבו יצפנו לנפשתם"
    },
    {
      "number": 19,
      "hebrew": "כן ארחות כל־בצע בצע את־נפש בעליו יקח",
      "parsha": "פ"
    },
    {
      "number": 20,
      "hebrew": "חכמות בחוץ תרנה ברחבות תתן קולה"
    },
    {
      "number": 21,
      "hebrew": "בראש המיות תקרא בפתחי שערים בעיר אמריה תאמר"
    },
    {
      "number": 22,
      "hebrew": "עד־מתי פתים תאהבו פתי ולצים לצון חמדו להם וכסילים ישנאו־דעת"
    },
    {
      "number": 23,
      "hebrew": "תשובו לתוכחתי הנה אביעה לכם רוחי אודיעה דברי אתכם"
    },
    {
      "number": 24,
      "hebrew": "יען קראתי ותמאנו נטיתי ידי ואין מקשיב"
    },
    {
      "number": 25,
      "hebrew": "ותפרעו כל־עצתי ותוכחתי לא אביתם"
    },
    {
      "number": 26,
      "hebrew": "גם־אני באידכם אשחק אלעג בבא פחדכם"
    },
    {
      "number": 27,
      "hebrew": "בבא כשאוה [כשואה ] פחדכם ואידכם כסופה יאתה בבא עליכם צרה וצוקה"
    },
    {
      "number": 28,
      "hebrew": "אז יקראנני ולא אענה ישחרנני ולא ימצאנני"
    },
    {
      "number": 29,
      "hebrew": "תחת כי־שנאו דעת ויראת יהוה לא בחרו"
    },
    {
      "number": 30,
      "hebrew": "לא־אבו לעצתי נאצו כל־תוכחתי"
    },
    {
      "number": 31,
      "hebrew": "ויאכלו מפרי דרכם וממעצתיהם ישבעו"
    },
    {
      "number": 32,
      "hebrew": "כי משובת פתים תהרגם ושלות כסילים תאבדם"
    },
    {
      "number": 33,
      "hebrew": "ושמע לי ישכן־בטח ושאנן מפחד רעה",
      "parsha": "פ"
    }
  ]
}