{
  "book": "Proverbs",
  "bookHebrew": "משלי",
  "chapter": 30,
  "verses": [
    {
      "number": 1,
      "hebrew": "דברי אגור בן־יקה המשא נאם הגבר לאיתיאל לאיתיאל ואכל"
    },
    {
      "number": 2,
      "hebrew": "כי בער אנכי מאיש ולא־בינת אדם לי"
    },
    {
      "number": 3,
      "hebrew": "ולא־למדתי חכמה ודעת קדשים אדע"
    },
    {
      "number": 4,
      "hebrew": "מי עלה־שמים וירד מי אסף־רוח בחפניו מי צרר־מים בשמלה מי הקים כל־אפסי־ארץ מה־שמו ומה־שם־בנו כי תדע"
    },
    {
      "number": 5,
      "hebrew": "כל־אמרת אלוה צרופה מגן הוא לחסים בו"
    },
    {
      "number": 6,
      "hebrew": "אל־תוסף על־דבריו פן־יוכיח בך ונכזבת",
      "parsha": "פ"
    },
    {
      "number": 7,
      "hebrew": "שתים שאלתי מאתך אל־תמנע ממני בטרם אמות"
    },
    {
      "number": 8,
      "hebrew": "שוא ודבר־כזב הרחק ממני ראש ועשר אל־תתן־לי הטריפני לחם חקי"
    },
    {
      "number": 9,
      "hebrew": "פן אשבע וכחשתי ואמרתי מי יהוה ופן־אורש וגנבתי ותפשתי שם אלהי",
      "parsha": "פ"
    },
    {
      "number": 10,
      "hebrew": "אל־תלשן עבד אל־אדנו [אדניו] פן־יקללך ואשמת"
    },
    {
      "number": 11,
      "hebrew": "דור אביו יקלל ואת־אמו לא יברך"
    },
    {
      "number": 12,
      "hebrew": "דור טהור בעיניו ומצאתו לא רחץ"
    },
    {
      "number": 13,
      "hebrew": "דור מה־רמו עיניו ועפעפיו ינשאו"
    },
    {
      "number": 14,
      "hebrew": "דור חרבות שניו ומאכלות מתלעתיו לאכל עניים מארץ ואביונים מאדם",
      "parsha": "פ"
    },
    {
      "number": 15,
      "hebrew": "לעלוקה שתי בנות הב הב שלוש הנה לא תשבענה ארבע לא־אמרו הון"
    },
    {
      "number": 16,
      "hebrew": "שאול ועצר רחם ארץ לא־שבעה מים ואש לא־אמרה הון"
    },
    {
      "number": 17,
      "hebrew": "עין תלעג לאב ותבוז ליקהת־אם יקרוה ערבי־נחל ויאכלוה בני־נשר",
      "parsha": "פ"
    },
    {
      "number": 18,
      "hebrew": "שלשה המה נפלאו ממני וארבע [וארבעה] לא ידעתים"
    },
    {
      "number": 19,
      "hebrew": "דרך הנשר בשמים דרך נחש עלי צור דרך־אניה בלב־ים ודרך גבר בעלמה"
    },
    {
      "number": 20,
      "hebrew": "כן דרך אשה מנאפת אכלה ומחתה פיה ואמרה לא־פעלתי און",
      "parsha": "פ"
    },
    {
      "number": 21,
      "hebrew": "תחת שלוש רגזה ארץ ותחת ארבע לא־תוכל שאת"
    },
    {
      "number": 22,
      "hebrew": "תחת־עבד כי ימלוך ונבל כי ישבע־לחם"
    },
    {
      "number": 23,
      "hebrew": "תחת שנואה כי תבעל ושפחה כי־תירש גברתה",
      "parsha": "פ"
    },
    {
      "number": 24,
      "hebrew": "ארבעה הם קטני־ארץ והמה חכמים מחכמים"
    },
    {
      "number": 25,
      "hebrew": "הנמלים עם לא־עז ויכינו בקיץ לחמם"
    },
    {
      "number": 26,
      "hebrew": "שפנים עם לא־עצום וישימו בסלע ביתם"
    },
    {
      "number": 27,
      "hebrew": "מלך אין לארבה ויצא חצץ כלו"
    },
    {
      "number": 28,
      "hebrew": "שממית בידים תתפש והיא בהיכלי מלך",
      "parsha": "פ"
    },
    {
      "number": 29,
      "hebrew": "שלשה המה מיטיבי צעד וארבעה מיטבי לכת"
    },
    {
      "number": 30,
      "hebrew": "ליש גבור בבהמה ולא־ישוב מפני־כל"
    },
    {
      "number": 31,
      "hebrew": "זרזיר מתנים או־תיש ומלך אלקום עמו"
    },
    {
      "number": 32,
      "hebrew": "אם־נבלת בהתנשא ואם־זמות יד לפה"
    },
    {
      "number": 33,
      "hebrew": "כי מיץ חלב יוציא חמאה ומיץ־אף יוציא דם ומיץ אפים יוציא ריב",
      "parsha": "פ"
    }
  ]
}