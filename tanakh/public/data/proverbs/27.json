{
  "book": "Proverbs",
  "bookHebrew": "משלי",
  "chapter": 27,
  "verses": [
    {
      "number": 1,
      "hebrew": "אל־תתהלל ביום מחר כי לא־תדע מה־ילד יום"
    },
    {
      "number": 2,
      "hebrew": "יהללך זר ולא־פיך נכרי ואל־שפתיך"
    },
    {
      "number": 3,
      "hebrew": "כבד־אבן ונטל החול וכעס אויל כבד משניהם"
    },
    {
      "number": 4,
      "hebrew": "אכזריות חמה ושטף אף ומי יעמד לפני קנאה"
    },
    {
      "number": 5,
      "hebrew": "טובה תוכחת מגלה מאהבה מסתרת"
    },
    {
      "number": 6,
      "hebrew": "נאמנים פצעי אוהב ונעתרות נשיקות שונא"
    },
    {
      "number": 7,
      "hebrew": "נפש שבעה תבוס נפת ונפש רעבה כל־מר מתוק"
    },
    {
      "number": 8,
      "hebrew": "כצפור נודדת מן־קנה כן־איש נודד ממקומו"
    },
    {
      "number": 9,
      "hebrew": "שמן וקטרת ישמח־לב ומתק רעהו מעצת־נפש"
    },
    {
      "number": 10,
      "hebrew": "רעך ורעה [ורע] אביך אל־תעזב ובית אחיך אל־תבוא ביום אידך טוב שכן קרוב מאח רחוק"
    },
    {
      "number": 11,
      "hebrew": "חכם בני ושמח לבי ואשיבה חרפי דבר"
    },
    {
      "number": 12,
      "hebrew": "ערום ראה רעה נסתר פתאים עברו נענשו"
    },
    {
      "number": 13,
      "hebrew": "קח־בגדו כי־ערב זר ובעד נכריה חבלהו"
    },
    {
      "number": 14,
      "hebrew": "מברך רעהו בקול גדול בבקר השכים קללה תחשב לו"
    },
    {
      "number": 15,
      "hebrew": "דלף טורד ביום סגריר ואשת מדונים [מדינים] נשתוה"
    },
    {
      "number": 16,
      "hebrew": "צפניה צפן־רוח ושמן ימינו יקרא"
    },
    {
      "number": 17,
      "hebrew": "ברזל בברזל יחד ואיש יחד פני־רעהו"
    },
    {
      "number": 18,
      "hebrew": "נצר תאנה יאכל פריה ושמר אדניו יכבד"
    },
    {
      "number": 19,
      "hebrew": "כמים הפנים לפנים כן לב־האדם לאדם"
    },
    {
      "number": 20,
      "hebrew": "שאול ואבדה [ואבדו] לא תשבענה ועיני האדם לא תשבענה"
    },
    {
      "number": 21,
      "hebrew": "מצרף לכסף וכור לזהב ואיש לפי מהללו"
    },
    {
      "number": 22,
      "hebrew": "אם תכתוש־את־האויל במכתש בתוך הריפות בעלי לא־תסור מעליו אולתו"
    },
    {
      "number": 23,
      "hebrew": "ידע תדע פני צאנך שית לבך לעדרים"
    },
    {
      "number": 24,
      "hebrew": "כי לא לעולם חסן ואם־נזר לדור דור [ודור]"
    },
    {
      "number": 25,
      "hebrew": "גלה חציר ונראה־דשא ונאספו עשבות הרים"
    },
    {
      "number": 26,
      "hebrew": "כבשים ללבושך ומחיר שדה עתודים"
    },
    {
      "number": 27,
      "hebrew": "ודי חלב עזים ללחמך ללחם ביתך וחיים לנערותיך"
    }
  ]
}