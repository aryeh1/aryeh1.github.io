{
  "book": "Proverbs",
  "bookHebrew": "משלי",
  "chapter": 8,
  "verses": [
    {
      "number": 1,
      "hebrew": "הלא־חכמה תקרא ותבונה תתן קולה"
    },
    {
      "number": 2,
      "hebrew": "בראש־מרומים עלי־דרך בית נתיבות נצבה"
    },
    {
      "number": 3,
      "hebrew": "ליד־שערים לפי־קרת מבוא פתחים תרנה"
    },
    {
      "number": 4,
      "hebrew": "אליכם אישים אקרא וקולי אל־בני אדם"
    },
    {
      "number": 5,
      "hebrew": "הבינו פתאים ערמה וכסילים הבינו לב"
    },
    {
      "number": 6,
      "hebrew": "שמעו כי־נגידים אדבר ומפתח שפתי מישרים"
    },
    {
      "number": 7,
      "hebrew": "כי־אמת יהגה חכי ותועבת שפתי רשע"
    },
    {
      "number": 8,
      "hebrew": "בצדק כל־אמרי־פי אין בהם נפתל ועקש"
    },
    {
      "number": 9,
      "hebrew": "כלם נכחים למבין וישרים למצאי דעת"
    },
    {
      "number": 10,
      "hebrew": "קחו־מוסרי ואל־כסף ודעת מחרוץ נבחר"
    },
    {
      "number": 11,
      "hebrew": "כי־טובה חכמה מפנינים וכל־חפצים לא ישוו־בה"
    },
    {
      "number": 12,
      "hebrew": "א‍ני־חכמה שכנתי ערמה ודעת מזמות אמצא"
    },
    {
      "number": 13,
      "hebrew": "יראת יהוה שנאת רע גאה וגאון ודרך רע ופי תהפכות שנאתי"
    },
    {
      "number": 14,
      "hebrew": "לי־עצה ותושיה אני בינה לי גבורה"
    },
    {
      "number": 15,
      "hebrew": "בי מלכים ימלכו ורוזנים יחקקו צדק"
    },
    {
      "number": 16,
      "hebrew": "בי שרים ישרו ונדיבים כל־שפטי צדק"
    },
    {
      "number": 17,
      "hebrew": "אני אהביה [אהבי] אהב ומשחרי ימצאנני"
    },
    {
      "number": 18,
      "hebrew": "עשר־וכבוד אתי הון עתק וצדקה"
    },
    {
      "number": 19,
      "hebrew": "טוב פריי מחרוץ ומפז ותבואתי מכסף נבחר"
    },
    {
      "number": 20,
      "hebrew": "בארח־צדקה אהלך בתוך נתיבות משפט"
    },
    {
      "number": 21,
      "hebrew": "להנחיל אהבי יש ואצרתיהם אמלא"
    },
    {
      "number": 22,
      "hebrew": "יהוה קנני ראשית דרכו קדם מפעליו מאז"
    },
    {
      "number": 23,
      "hebrew": "מעולם נסכתי מראש מקדמי־ארץ"
    },
    {
      "number": 24,
      "hebrew": "באין־תהמות חוללתי באין מעינות נכבדי־מים"
    },
    {
      "number": 25,
      "hebrew": "בטרם הרים הטבעו לפני גבעות חוללתי"
    },
    {
      "number": 26,
      "hebrew": "עד־לא עשה ארץ וחוצות וראש עפרות תבל"
    },
    {
      "number": 27,
      "hebrew": "בהכינו שמים שם אני בחוקו חוג על־פני תהום"
    },
    {
      "number": 28,
      "hebrew": "באמצו שחקים ממעל בעזוז עינות תהום"
    },
    {
      "number": 29,
      "hebrew": "בשומו לים חקו ומים לא יעברו־פיו בחוקו מוסדי ארץ"
    },
    {
      "number": 30,
      "hebrew": "ואהיה אצלו אמון ואהיה שעשעים יום יום משחקת לפניו בכל־עת"
    },
    {
      "number": 31,
      "hebrew": "משחקת בתבל ארצו ושעשעי את־בני אדם"
    },
    {
      "number": 32,
      "hebrew": "ועתה בנים שמעו־לי ואשרי דרכי ישמרו"
    },
    {
      "number": 33,
      "hebrew": "שמעו מוסר וחכמו ואל־תפרעו"
    },
    {
      "number": 34,
      "hebrew": "אשרי אדם שמע לי לשקד על־דלתתי יום יום לשמר מזוזת פתחי"
    },
    {
      "number": 35,
      "hebrew": "כי מצאי מצאי [מצא] חיים ויפק רצון מיהוה"
    },
    {
      "number": 36,
      "hebrew": "וחטאי חמס נפשו כל־משנאי אהבו מות"
    }
  ]
}