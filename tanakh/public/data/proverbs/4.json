{
  "book": "Proverbs",
  "bookHebrew": "משלי",
  "chapter": 4,
  "verses": [
    {
      "number": 1,
      "hebrew": "שמעו בנים מוסר אב והקשיבו לדעת בינה"
    },
    {
      "number": 2,
      "hebrew": "כי לקח טוב נתתי לכם תורתי אל־תעזבו"
    },
    {
      "number": 3,
      "hebrew": "כי־בן הייתי לאבי רך ויחיד לפני אמי"
    },
    {
      "number": 4,
      "hebrew": "וירני ויאמר לי יתמך־דברי לבך שמר מצותי וחיה"
    },
    {
      "number": 5,
      "hebrew": "קנה חכמה קנה בינה אל־תשכח ואל־תט מאמרי־פי"
    },
    {
      "number": 6,
      "hebrew": "אל־תעזבה ותשמרך אהבה ותצרך"
    },
    {
      "number": 7,
      "hebrew": "ראשית חכמה קנה חכמה ובכל־קנינך קנה בינה"
    },
    {
      "number": 8,
      "hebrew": "סלסלה ותרוממך תכבדך כי תחבקנה"
    },
    {
      "number": 9,
      "hebrew": "תתן לראשך לוית־חן עטרת תפארת תמגנך"
    },
    {
      "number": 10,
      "hebrew": "שמע בני וקח אמרי וירבו לך שנות חיים"
    },
    {
      "number": 11,
      "hebrew": "בדרך חכמה הרתיך הדרכתיך במעגלי־ישר"
    },
    {
      "number": 12,
      "hebrew": "בלכתך לא־יצר צעדך ואם־תרוץ לא תכשל"
    },
    {
      "number": 13,
      "hebrew": "החזק במוסר אל־תרף נצרה כי־היא חייך"
    },
    {
      "number": 14,
      "hebrew": "בארח רשעים אל־תבא ואל־תאשר בדרך רעים"
    },
    {
      "number": 15,
      "hebrew": "פרעהו אל־תעבר־בו שטה מעליו ועבור"
    },
    {
      "number": 16,
      "hebrew": "כי לא ישנו אם־לא ירעו ונגזלה שנתם אם־לא יכשולו [יכשילו]"
    },
    {
      "number": 17,
      "hebrew": "כי לחמו לחם רשע ויין חמסים ישתו"
    },
    {
      "number": 18,
      "hebrew": "וארח צדיקים כאור נגה הולך ואור עד־נכון היום"
    },
    {
      "number": 19,
      "hebrew": "דרך רשעים כאפלה לא ידעו במה יכשלו"
    },
    {
      "number": 20,
      "hebrew": "בני לדברי הקשיבה לאמרי הט־אזנך"
    },
    {
      "number": 21,
      "hebrew": "אל־יליזו מעיניך שמרם בתוך לבבך"
    },
    {
      "number": 22,
      "hebrew": "כי־חיים הם למצאיהם ולכל־בשרו מרפא"
    },
    {
      "number": 23,
      "hebrew": "מכל־משמר נצר לבך כי־ממנו תוצאות חיים"
    },
    {
      "number": 24,
      "hebrew": "הסר ממך עקשות פה ולזות שפתים הרחק ממך"
    },
    {
      "number": 25,
      "hebrew": "עיניך לנכח יביטו ועפעפיך יישרו נגדך"
    },
    {
      "number": 26,
      "hebrew": "פלס מעגל רגלך וכל־דרכיך יכנו"
    },
    {
      "number": 27,
      "hebrew": "אל־תט־ימין ושמאול הסר רגלך מרע"
    }
  ]
}