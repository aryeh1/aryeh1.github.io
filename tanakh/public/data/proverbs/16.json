{
  "book": "Proverbs",
  "bookHebrew": "משלי",
  "chapter": 16,
  "verses": [
    {
      "number": 1,
      "hebrew": "לאדם מערכי־לב ומיהוה מענה לשון"
    },
    {
      "number": 2,
      "hebrew": "כל־דרכי־איש זך בעיניו ותכן רוחות יהוה"
    },
    {
      "number": 3,
      "hebrew": "גל אל־יהוה מעשיך ויכנו מחשבתיך"
    },
    {
      "number": 4,
      "hebrew": "כל פעל יהוה למענהו וגם־רשע ליום רעה"
    },
    {
      "number": 5,
      "hebrew": "תועבת יהוה כל־גבה־לב יד ליד לא ינקה"
    },
    {
      "number": 6,
      "hebrew": "בחסד ואמת יכפר עון וביראת יהוה סור מרע"
    },
    {
      "number": 7,
      "hebrew": "ברצות יהוה דרכי־איש גם־אויביו ישלם אתו"
    },
    {
      "number": 8,
      "hebrew": "טוב־מעט בצדקה מרב תבואות בלא משפט"
    },
    {
      "number": 9,
      "hebrew": "לב אדם יחשב דרכו ויהוה יכין צעדו"
    },
    {
      "number": 10,
      "hebrew": "קסם על־שפתי־מלך במשפט לא ימעל־פיו"
    },
    {
      "number": 11,
      "hebrew": "פלס ומאזני משפט ליהוה מעשהו כל־אבני־כיס"
    },
    {
      "number": 12,
      "hebrew": "תועבת מלכים עשות רשע כי בצדקה יכון כסא"
    },
    {
      "number": 13,
      "hebrew": "רצון מלכים שפתי־צדק ודבר ישרים יאהב"
    },
    {
      "number": 14,
      "hebrew": "חמת־מלך מלאכי־מות ואיש חכם יכפרנה"
    },
    {
      "number": 15,
      "hebrew": "באור־פני־מלך חיים ורצונו כעב מלקוש"
    },
    {
      "number": 16,
      "hebrew": "קנה־חכמה מה־טוב מחרוץ וקנות בינה נבחר מכסף"
    },
    {
      "number": 17,
      "hebrew": "מסלת ישרים סור מרע שמר נפשו נצר דרכו"
    },
    {
      "number": 18,
      "hebrew": "לפני־שבר גאון ולפני כשלון גבה רוח"
    },
    {
      "number": 19,
      "hebrew": "טוב שפל־רוח את־עניים [ענוים] מחלק שלל את־גאים"
    },
    {
      "number": 20,
      "hebrew": "משכיל על־דבר ימצא־טוב ובוטח ביהוה אשריו"
    },
    {
      "number": 21,
      "hebrew": "לחכם־לב יקרא נבון ומתק שפתים יסיף לקח"
    },
    {
      "number": 22,
      "hebrew": "מקור חיים שכל בעליו ומוסר אולים אולת"
    },
    {
      "number": 23,
      "hebrew": "לב חכם ישכיל פיהו ועל־שפתיו יסיף לקח"
    },
    {
      "number": 24,
      "hebrew": "צוף־דבש אמרי־נעם מתוק לנפש ומרפא לעצם"
    },
    {
      "number": 25,
      "hebrew": "יש דרך ישר לפני־איש ואחריתה דרכי־מות"
    },
    {
      "number": 26,
      "hebrew": "נפש עמל עמלה לו כי־אכף עליו פיהו"
    },
    {
      "number": 27,
      "hebrew": "איש בליעל כרה רעה ועל־שפתיו [שפתו] כאש צרבת"
    },
    {
      "number": 28,
      "hebrew": "איש תהפכות ישלח מדון ונרגן מפריד אלוף"
    },
    {
      "number": 29,
      "hebrew": "איש חמס יפתה רעהו והוליכו בדרך לא־טוב"
    },
    {
      "number": 30,
      "hebrew": "עצה עיניו לחשב תהפכות קרץ שפתיו כלה רעה"
    },
    {
      "number": 31,
      "hebrew": "עטרת תפארת שיבה בדרך צדקה תמצא"
    },
    {
      "number": 32,
      "hebrew": "טוב ארך אפים מגבור ומשל ברוחו מלכד עיר"
    },
    {
      "number": 33,
      "hebrew": "בחיק יוטל את־הגורל ומיהוה כל־משפטו"
    }
  ]
}