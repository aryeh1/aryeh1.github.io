{
  "book": "Proverbs",
  "bookHebrew": "משלי",
  "chapter": 9,
  "verses": [
    {
      "number": 1,
      "hebrew": "חכמות בנתה ביתה חצבה עמודיה שבעה"
    },
    {
      "number": 2,
      "hebrew": "טבחה טבחה מסכה יינה אף ערכה שלחנה"
    },
    {
      "number": 3,
      "hebrew": "שלחה נערתיה תקרא על־גפי מרמי קרת"
    },
    {
      "number": 4,
      "hebrew": "מי־פתי יסר הנה חסר־לב אמרה לו"
    },
    {
      "number": 5,
      "hebrew": "לכו לחמו בלחמי ושתו ביין מסכתי"
    },
    {
      "number": 6,
      "hebrew": "עזבו פתאים וחיו ואשרו בדרך בינה"
    },
    {
      "number": 7,
      "hebrew": "יסר לץ לקח לו קלון ומוכיח לרשע מומו"
    },
    {
      "number": 8,
      "hebrew": "אל־תוכח לץ פן־ישנאך הוכח לחכם ויאהבך"
    },
    {
      "number": 9,
      "hebrew": "תן לחכם ויחכם־עוד הודע לצדיק ויוסף לקח"
    },
    {
      "number": 10,
      "hebrew": "תחלת חכמה יראת יהוה ודעת קדשים בינה"
    },
    {
      "number": 11,
      "hebrew": "כי־בי ירבו ימיך ויוסיפו לך שנות חיים"
    },
    {
      "number": 12,
      "hebrew": "אם־חכמת חכמת לך ולצת לבדך תשא"
    },
    {
      "number": 13,
      "hebrew": "אשת כסילות המיה פתיות ובל־ידעה מה"
    },
    {
      "number": 14,
      "hebrew": "וישבה לפתח ביתה על־כסא מרמי קרת"
    },
    {
      "number": 15,
      "hebrew": "לקרא לעברי־דרך המישרים ארחותם"
    },
    {
      "number": 16,
      "hebrew": "מי־פתי יסר הנה וחסר־לב ואמרה לו"
    },
    {
      "number": 17,
      "hebrew": "מים־גנובים ימתקו ולחם סתרים ינעם"
    },
    {
      "number": 18,
      "hebrew": "ולא־ידע כי־רפאים שם בעמקי שאול קראיה"
    }
  ]
}