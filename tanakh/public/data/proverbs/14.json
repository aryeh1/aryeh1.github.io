{
  "book": "Proverbs",
  "bookHebrew": "משלי",
  "chapter": 14,
  "verses": [
    {
      "number": 1,
      "hebrew": "חכמות נשים בנתה ביתה ואולת בידיה תהרסנו"
    },
    {
      "number": 2,
      "hebrew": "הולך בישרו ירא יהוה ונלוז דרכיו בוזהו"
    },
    {
      "number": 3,
      "hebrew": "בפי־אויל חטר גאוה ושפתי חכמים תשמורם"
    },
    {
      "number": 4,
      "hebrew": "באין אלפים אבוס בר ורב־תבואות בכח שור"
    },
    {
      "number": 5,
      "hebrew": "עד אמונים לא יכזב ויפיח כזבים עד שקר"
    },
    {
      "number": 6,
      "hebrew": "בקש־לץ חכמה ואין ודעת לנבון נקל"
    },
    {
      "number": 7,
      "hebrew": "לך מנגד לאיש כסיל ובל־ידעת שפתי־דעת"
    },
    {
      "number": 8,
      "hebrew": "חכמת ערום הבין דרכו ואולת כסילים מרמה"
    },
    {
      "number": 9,
      "hebrew": "אולים יליץ אשם ובין ישרים רצון"
    },
    {
      "number": 10,
      "hebrew": "לב יודע מרת נפשו ובשמחתו לא־יתערב זר"
    },
    {
      "number": 11,
      "hebrew": "בית רשעים ישמד ואהל ישרים יפריח"
    },
    {
      "number": 12,
      "hebrew": "יש דרך ישר לפני־איש ואחריתה דרכי־מות"
    },
    {
      "number": 13,
      "hebrew": "גם־בשחוק יכאב־לב ואחריתה שמחה תוגה"
    },
    {
      "number": 14,
      "hebrew": "מדרכיו ישבע סוג לב ומעליו איש טוב"
    },
    {
      "number": 15,
      "hebrew": "פתי יאמין לכל־דבר וערום יבין לאשרו"
    },
    {
      "number": 16,
      "hebrew": "חכם ירא וסר מרע וכסיל מתעבר ובוטח"
    },
    {
      "number": 17,
      "hebrew": "קצר־אפים יעשה אולת ואיש מזמות ישנא"
    },
    {
      "number": 18,
      "hebrew": "נחלו פתאים אולת וערומים יכתרו דעת"
    },
    {
      "number": 19,
      "hebrew": "שחו רעים לפני טובים ורשעים על־שערי צדיק"
    },
    {
      "number": 20,
      "hebrew": "גם־לרעהו ישנא רש ואהבי עשיר רבים"
    },
    {
      "number": 21,
      "hebrew": "בז־לרעהו חוטא ומחונן עניים [ענוים] אשריו"
    },
    {
      "number": 22,
      "hebrew": "ה‍לוא־יתעו חרשי רע וחסד ואמת חרשי טוב"
    },
    {
      "number": 23,
      "hebrew": "בכל־עצב יהיה מותר ודבר־שפתים אך־למחסור"
    },
    {
      "number": 24,
      "hebrew": "עטרת חכמים עשרם אולת כסילים אולת"
    },
    {
      "number": 25,
      "hebrew": "מציל נפשות עד אמת ויפח כזבים מרמה"
    },
    {
      "number": 26,
      "hebrew": "ביראת יהוה מבטח־עז ולבניו יהיה מחסה"
    },
    {
      "number": 27,
      "hebrew": "יראת יהוה מקור חיים לסור ממקשי מות"
    },
    {
      "number": 28,
      "hebrew": "ברב־עם הדרת־מלך ובאפס לאם מחתת רזון"
    },
    {
      "number": 29,
      "hebrew": "ארך אפים רב־תבונה וקצר־רוח מרים אולת"
    },
    {
      "number": 30,
      "hebrew": "חיי בשרים לב מרפא ורקב עצמות קנאה"
    },
    {
      "number": 31,
      "hebrew": "עשק־דל חרף עשהו ומכבדו חנן אביון"
    },
    {
      "number": 32,
      "hebrew": "ברעתו ידחה רשע וחסה במותו צדיק"
    },
    {
      "number": 33,
      "hebrew": "בלב נבון תנוח חכמה ובקרב כסילים תודע"
    },
    {
      "number": 34,
      "hebrew": "צדקה תרומם־גוי וחסד לאמים חטאת"
    },
    {
      "number": 35,
      "hebrew": "רצון־מלך לעבד משכיל ועברתו תהיה מביש"
    }
  ]
}