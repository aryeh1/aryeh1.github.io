{
  "book": "Lamentations",
  "bookHebrew": "איכה",
  "chapter": 4,
  "verses": [
    {
      "number": 1,
      "hebrew": "איכה יועם זהב ישנא הכתם הטוב תשתפכנה אבני־קדש בראש כל־חוצות"
    },
    {
      "number": 2,
      "hebrew": "בני ציון היקרים המסלאים בפז איכה נחשבו לנבלי־חרש מעשה ידי יוצר"
    },
    {
      "number": 3,
      "hebrew": "גם־תנין [תנים] חלצו שד היניקו גוריהן בת־עמי לאכזר כי ענים [כיענים] במדבר"
    },
    {
      "number": 4,
      "hebrew": "דבק לשון יונק אל־חכו בצמא עוללים שאלו לחם פרש אין להם"
    },
    {
      "number": 5,
      "hebrew": "האכלים למעדנים נשמו בחוצות האמנים עלי תולע חבקו אשפתות"
    },
    {
      "number": 6,
      "hebrew": "ויגדל עון בת־עמי מחטאת סדם ההפוכה כמו־רגע ולא־חלו בה ידים"
    },
    {
      "number": 7,
      "hebrew": "זכו נזיריה משלג צחו מחלב אדמו עצם מפנינים ספיר גזרתם"
    },
    {
      "number": 8,
      "hebrew": "חשך משחור תארם לא נכרו בחוצות צפד עורם על־עצמם יבש היה כעץ"
    },
    {
      "number": 9,
      "hebrew": "טובים היו חללי־חרב מחללי רעב שהם יזובו מדקרים מתנובת שדי"
    },
    {
      "number": 10,
      "hebrew": "ידי נשים רחמניות בשלו ילדיהן היו לברות למו בשבר בת־עמי"
    },
    {
      "number": 11,
      "hebrew": "כלה יהוה את־חמתו שפך חרון אפו ויצת־אש בציון ותאכל יסודתיה"
    },
    {
      "number": 12,
      "hebrew": "לא האמינו מלכי־ארץ וכל [כל] ישבי תבל כי יבא צר ואויב בשערי ירושלם"
    },
    {
      "number": 13,
      "hebrew": "מחטאת נביאיה עונות כהניה השפכים בקרבה דם צדיקים"
    },
    {
      "number": 14,
      "hebrew": "נעו עורים בחוצות נגאלו בדם בלא יוכלו יגעו בלבשיהם"
    },
    {
      "number": 15,
      "hebrew": "סורו טמא קראו למו סורו סורו אל־תגעו כי נצו גם־נעו אמרו בגוים לא יוסיפו לגור"
    },
    {
      "number": 16,
      "hebrew": "פני יהוה חלקם לא יוסיף להביטם פני כהנים לא נשאו זקנים [וזקנים] לא חננו"
    },
    {
      "number": 17,
      "hebrew": "עודינה [עודינו] תכלינה עינינו אל־עזרתנו הבל בצפיתנו צפינו אל־גוי לא יושע"
    },
    {
      "number": 18,
      "hebrew": "צדו צעדינו מלכת ברחבתינו קרב קצינו מלאו ימינו כי־בא קצינו"
    },
    {
      "number": 19,
      "hebrew": "קלים היו רדפינו מנשרי שמים על־ההרים דלקנו במדבר ארבו לנו"
    },
    {
      "number": 20,
      "hebrew": "רוח אפינו משיח יהוה נלכד בשחיתותם אשר אמרנו בצלו נחיה בגוים"
    },
    {
      "number": 21,
      "hebrew": "שישי ושמחי בת־אדום יושבתי [יושבת] בארץ עוץ גם־עליך תעבר־כוס תשכרי ותתערי"
    },
    {
      "number": 22,
      "hebrew": "תם־עונך בת־ציון לא יוסיף להגלותך פקד עונך בת־אדום גלה על־חטאתיך"
    }
  ]
}