{
  "book": "Lamentations",
  "bookHebrew": "איכה",
  "chapter": 2,
  "verses": [
    {
      "number": 1,
      "hebrew": "איכה יעיב באפו אדני את־בת־ציון השליך משמים ארץ תפארת ישראל ולא־זכר הדם־רגליו ביום אפו",
      "parsha": "ס"
    },
    {
      "number": 2,
      "hebrew": "בלע אדני לא [ולא] חמל את כל־נאות יעקב הרס בעברתו מבצרי בת־יהודה הגיע לארץ חלל ממלכה ושריה",
      "parsha": "ס"
    },
    {
      "number": 3,
      "hebrew": "גדע בחרי אף כל קרן ישראל השיב אחור ימינו מפני אויב ויבער ביעקב כאש להבה אכלה סביב",
      "parsha": "ס"
    },
    {
      "number": 4,
      "hebrew": "דרך קשתו כאויב נצב ימינו כצר ויהרג כל מחמדי־עין באהל בת־ציון שפך כאש חמתו",
      "parsha": "ס"
    },
    {
      "number": 5,
      "hebrew": "היה אדני כאויב בלע ישראל בלע כל־ארמנותיה שחת מבצריו וירב בבת־יהודה תאניה ואניה",
      "parsha": "ס"
    },
    {
      "number": 6,
      "hebrew": "ויחמס כגן שכו שחת מועדו שכח יהוה בציון מועד ושבת וינאץ בזעם־אפו מלך וכהן",
      "parsha": "ס"
    },
    {
      "number": 7,
      "hebrew": "זנח אדני מזבחו נאר מקדשו הסגיר ביד־אויב חומת ארמנותיה קול נתנו בבית־יהוה כיום מועד",
      "parsha": "ס"
    },
    {
      "number": 8,
      "hebrew": "חשב יהוה להשחית חומת בת־ציון נטה קו לא־השיב ידו מבלע ויאבל־חל וחומה יחדו אמללו",
      "parsha": "ס"
    },
    {
      "number": 9,
      "hebrew": "טבעו בארץ שעריה אבד ושבר בריחיה מלכה ושריה בגוים אין תורה גם־נביאיה לא־מצאו חזון מיהוה",
      "parsha": "ס"
    },
    {
      "number": 10,
      "hebrew": "ישבו לארץ ידמו זקני בת־ציון העלו עפר על־ראשם חגרו שקים הורידו לארץ ראשן בתולת ירושלם",
      "parsha": "ס"
    },
    {
      "number": 11,
      "hebrew": "כלו בדמעות עיני חמרמרו מעי נשפך לארץ כבדי על־שבר בת־עמי בעטף עולל ויונק ברחבות קריה",
      "parsha": "ס"
    },
    {
      "number": 12,
      "hebrew": "לאמתם יאמרו איה דגן ויין בהתעטפם כחלל ברחבות עיר בהשתפך נפשם אל־חיק אמתם",
      "parsha": "ס"
    },
    {
      "number": 13,
      "hebrew": "מה־אעידך מה אדמה־לך הבת ירושלם מה אשוה־לך ואנחמך בתולת בת־ציון כי־גדול כים שברך מי ירפא־לך",
      "parsha": "ס"
    },
    {
      "number": 14,
      "hebrew": "נביאיך חזו לך שוא ותפל ולא־גלו על־עונך להשיב שביתך [שבותך] ויחזו לך משאות שוא ומדוחים",
      "parsha": "ס"
    },
    {
      "number": 15,
      "hebrew": "ספקו עליך כפים כל־עברי דרך שרקו וינעו ראשם על־בת ירושלם הזאת העיר שיאמרו כלילת יפי משוש לכל־הארץ",
      "parsha": "ס"
    },
    {
      "number": 16,
      "hebrew": "פצו עליך פיהם כל־אויביך שרקו ויחרקו־שן אמרו בלענו אך זה היום שקוינהו מצאנו ראינו",
      "parsha": "ס"
    },
    {
      "number": 17,
      "hebrew": "עשה יהוה אשר זמם בצע אמרתו אשר צוה מימי־קדם הרס ולא חמל וישמח עליך אויב הרים קרן צריך",
      "parsha": "ס"
    },
    {
      "number": 18,
      "hebrew": "צעק לבם אל־אדני חומת בת־ציון הורידי כנחל דמעה יומם ולילה אל־תתני פוגת לך אל־תדם בת־עינך",
      "parsha": "ס"
    },
    {
      "number": 19,
      "hebrew": "קומי רני בליל [בלילה] לראש אשמרות שפכי כמים לבך נכח פני אדני שאי אליו כפיך על־נפש עולליך העטופים ברעב בראש כל־חוצות",
      "parsha": "ס"
    },
    {
      "number": 20,
      "hebrew": "ראה יהוה והביטה למי עוללת כה אם־תאכלנה נשים פרים עללי טפחים אם־יהרג במקדש אדני כהן ונביא",
      "parsha": "ס"
    },
    {
      "number": 21,
      "hebrew": "שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת",
      "parsha": "ס"
    },
    {
      "number": 22,
      "hebrew": "תקרא כיום מועד מגורי מסביב ולא היה ביום אף־יהוה פליט ושריד אשר־טפחתי ורביתי איבי כלם",
      "parsha": "פ"
    }
  ]
}