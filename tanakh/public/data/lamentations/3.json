{
  "book": "Lamentations",
  "bookHebrew": "איכה",
  "chapter": 3,
  "verses": [
    {
      "number": 1,
      "hebrew": "אני הגבר ראה עני בשבט עברתו"
    },
    {
      "number": 2,
      "hebrew": "אותי נהג וילך חשך ולא־אור"
    },
    {
      "number": 3,
      "hebrew": "אך בי ישב יהפך ידו כל־היום"
    },
    {
      "number": 4,
      "hebrew": "בלה בשרי ועורי שבר עצמותי"
    },
    {
      "number": 5,
      "hebrew": "בנה עלי ויקף ראש ותלאה"
    },
    {
      "number": 6,
      "hebrew": "במחשכים הושיבני כמתי עולם"
    },
    {
      "number": 7,
      "hebrew": "גדר בעדי ולא אצא הכביד נחשתי"
    },
    {
      "number": 8,
      "hebrew": "גם כי אזעק ואשוע שתם תפלתי"
    },
    {
      "number": 9,
      "hebrew": "גדר דרכי בגזית נתיבתי עוה"
    },
    {
      "number": 10,
      "hebrew": "דב ארב הוא לי אריה [ארי] במסתרים"
    },
    {
      "number": 11,
      "hebrew": "דרכי סורר ויפשחני שמני שמם"
    },
    {
      "number": 12,
      "hebrew": "דרך קשתו ויציבני כמטרא לחץ"
    },
    {
      "number": 13,
      "hebrew": "הביא בכליותי בני אשפתו"
    },
    {
      "number": 14,
      "hebrew": "הייתי שחק לכל־עמי נגינתם כל־היום"
    },
    {
      "number": 15,
      "hebrew": "השביעני במרורים הרוני לענה"
    },
    {
      "number": 16,
      "hebrew": "ויגרס בחצץ שני הכפישני באפר"
    },
    {
      "number": 17,
      "hebrew": "ותזנח משלום נפשי נשיתי טובה"
    },
    {
      "number": 18,
      "hebrew": "ואמר אבד נצחי ותוחלתי מיהוה"
    },
    {
      "number": 19,
      "hebrew": "זכר־עניי ומרודי לענה וראש"
    },
    {
      "number": 20,
      "hebrew": "זכור תזכור ותשיח [ותשוח] עלי נפשי"
    },
    {
      "number": 21,
      "hebrew": "זאת אשיב אל־לבי על־כן אוחיל"
    },
    {
      "number": 22,
      "hebrew": "חסדי יהוה כי לא־תמנו כי לא־כלו רחמיו"
    },
    {
      "number": 23,
      "hebrew": "חדשים לבקרים רבה אמונתך"
    },
    {
      "number": 24,
      "hebrew": "חלקי יהוה אמרה נפשי על־כן אוחיל לו"
    },
    {
      "number": 25,
      "hebrew": "טוב יהוה לקוו לנפש תדרשנו"
    },
    {
      "number": 26,
      "hebrew": "טוב ויחיל ודומם לתשועת יהוה"
    },
    {
      "number": 27,
      "hebrew": "טוב לגבר כי־ישא על בנעוריו"
    },
    {
      "number": 28,
      "hebrew": "ישב בדד וידם כי נטל עליו"
    },
    {
      "number": 29,
      "hebrew": "יתן בעפר פיהו אולי יש תקוה"
    },
    {
      "number": 30,
      "hebrew": "יתן למכהו לחי ישבע בחרפה"
    },
    {
      "number": 31,
      "hebrew": "כי לא יזנח לעולם אדני"
    },
    {
      "number": 32,
      "hebrew": "כי אם־הוגה ורחם כרב חסדו [חסדיו]"
    },
    {
      "number": 33,
      "hebrew": "כי לא ענה מלבו ויגה בני־איש"
    },
    {
      "number": 34,
      "hebrew": "לדכא תחת רגליו כל אסירי ארץ"
    },
    {
      "number": 35,
      "hebrew": "להטות משפט־גבר נגד פני עליון"
    },
    {
      "number": 36,
      "hebrew": "לעות אדם בריבו אדני לא ראה"
    },
    {
      "number": 37,
      "hebrew": "מי זה אמר ותהי אדני לא צוה"
    },
    {
      "number": 38,
      "hebrew": "מפי עליון לא תצא הרעות והטוב"
    },
    {
      "number": 39,
      "hebrew": "מה־יתאונן אדם חי גבר על־חטאו [חטאיו]"
    },
    {
      "number": 40,
      "hebrew": "נחפשה דרכינו ונחקרה ונשובה עד־יהוה"
    },
    {
      "number": 41,
      "hebrew": "נשא לבבנו אל־כפים אל־אל בשמים"
    },
    {
      "number": 42,
      "hebrew": "נחנו פשענו ומרינו אתה לא סלחת"
    },
    {
      "number": 43,
      "hebrew": "סכתה באף ותרדפנו הרגת לא חמלת"
    },
    {
      "number": 44,
      "hebrew": "סכותה בענן לך מעבור תפלה"
    },
    {
      "number": 45,
      "hebrew": "סחי ומאוס תשימנו בקרב העמים"
    },
    {
      "number": 46,
      "hebrew": "פצו עלינו פיהם כל־איבינו"
    },
    {
      "number": 47,
      "hebrew": "פחד ופחת היה לנו השאת והשבר"
    },
    {
      "number": 48,
      "hebrew": "פלגי־מים תרד עיני על־שבר בת־עמי"
    },
    {
      "number": 49,
      "hebrew": "עיני נגרה ולא תדמה מאין הפגות"
    },
    {
      "number": 50,
      "hebrew": "עד־ישקיף וירא יהוה משמים"
    },
    {
      "number": 51,
      "hebrew": "עיני עוללה לנפשי מכל בנות עירי"
    },
    {
      "number": 52,
      "hebrew": "צוד צדוני כצפור איבי חנם"
    },
    {
      "number": 53,
      "hebrew": "צמתו בבור חיי וידו־אבן בי"
    },
    {
      "number": 54,
      "hebrew": "צפו־מים על־ראשי אמרתי נגזרתי"
    },
    {
      "number": 55,
      "hebrew": "קראתי שמך יהוה מבור תחתיות"
    },
    {
      "number": 56,
      "hebrew": "קולי שמעת אל־תעלם אזנך לרוחתי לשועתי"
    },
    {
      "number": 57,
      "hebrew": "קרבת ביום אקראך אמרת אל־תירא"
    },
    {
      "number": 58,
      "hebrew": "רבת אדני ריבי נפשי גאלת חיי"
    },
    {
      "number": 59,
      "hebrew": "ראיתה יהוה עותתי שפטה משפטי"
    },
    {
      "number": 60,
      "hebrew": "ראיתה כל־נקמתם כל־מחשבתם לי"
    },
    {
      "number": 61,
      "hebrew": "שמעת חרפתם יהוה כל־מחשבתם עלי"
    },
    {
      "number": 62,
      "hebrew": "שפתי קמי והגיונם עלי כל־היום"
    },
    {
      "number": 63,
      "hebrew": "שבתם וקימתם הביטה אני מנגינתם"
    },
    {
      "number": 64,
      "hebrew": "תשיב להם גמול יהוה כמעשה ידיהם"
    },
    {
      "number": 65,
      "hebrew": "תתן להם מגנת־לב תאלתך להם"
    },
    {
      "number": 66,
      "hebrew": "תרדף באף ותשמידם מתחת שמי יהוה"
    }
  ]
}