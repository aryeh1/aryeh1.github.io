{
  "book": "Zechariah",
  "bookHebrew": "זכריה",
  "chapter": 9,
  "verses": [
    {
      "number": 1,
      "hebrew": "משא דבר־יהוה בארץ חדרך ודמשק מנחתו כי ליהוה עין אדם וכל שבטי ישראל"
    },
    {
      "number": 2,
      "hebrew": "וגם־חמת תגבל־בה צר וצידון כי חכמה מאד"
    },
    {
      "number": 3,
      "hebrew": "ותבן צר מצור לה ותצבר־כסף כעפר וחרוץ כטיט חוצות"
    },
    {
      "number": 4,
      "hebrew": "הנה אדני יורשנה והכה בים חילה והיא באש תאכל"
    },
    {
      "number": 5,
      "hebrew": "תרא אשקלון ותירא ועזה ותחיל מאד ועקרון כי־הביש מבטה ואבד מלך מעזה ואשקלון לא תשב"
    },
    {
      "number": 6,
      "hebrew": "וישב ממזר באשדוד והכרתי גאון פלשתים"
    },
    {
      "number": 7,
      "hebrew": "והסרתי דמיו מפיו ושקציו מבין שניו ונשאר גם־הוא לאלהינו והיה כאלף ביהודה ועקרון כיבוסי"
    },
    {
      "number": 8,
      "hebrew": "וחניתי לביתי מצבה מעבר ומשב ולא־יעבר עליהם עוד נגש כי עתה ראיתי בעיני",
      "parsha": "ס"
    },
    {
      "number": 9,
      "hebrew": "גילי מאד בת־ציון הריעי בת ירושלם הנה מלכך יבוא לך צדיק ונושע הוא עני ורכב על־חמור ועל־עיר בן־אתנות"
    },
    {
      "number": 10,
      "hebrew": "והכרתי־רכב מאפרים וסוס מירושלם ונכרתה קשת מלחמה ודבר שלום לגוים ומשלו מים עד־ים ומנהר עד־אפסי־ארץ"
    },
    {
      "number": 11,
      "hebrew": "גם־את בדם־בריתך שלחתי אסיריך מבור אין מים בו"
    },
    {
      "number": 12,
      "hebrew": "שובו לבצרון אסירי התקוה גם־היום מגיד משנה אשיב לך"
    },
    {
      "number": 13,
      "hebrew": "כי־דרכתי לי יהודה קשת מלאתי אפרים ועוררתי בניך ציון על־בניך יון ושמתיך כחרב גבור"
    },
    {
      "number": 14,
      "hebrew": "ויהוה עליהם יראה ויצא כברק חצו ואדני יהוה בשופר יתקע והלך בסערות תימן"
    },
    {
      "number": 15,
      "hebrew": "יהוה צבאות יגן עליהם ואכלו וכבשו אבני־קלע ושתו המו כמו־יין ומלאו כמזרק כזויות מזבח"
    },
    {
      "number": 16,
      "hebrew": "והושיעם יהוה אלהיהם ביום ההוא כצאן עמו כי אבני־נזר מתנוססות על־אדמתו"
    },
    {
      "number": 17,
      "hebrew": "כי מה־טובו ומה־יפיו דגן בחורים ותירוש ינובב בתלות"
    }
  ]
}