{
  "book": "Zechariah",
  "bookHebrew": "זכריה",
  "chapter": 10,
  "verses": [
    {
      "number": 1,
      "hebrew": "שאלו מיהוה מטר בעת מלקוש יהוה עשה חזיזים ומטר־גשם יתן להם לאיש עשב בשדה"
    },
    {
      "number": 2,
      "hebrew": "כי התרפים דברו־און והקוסמים חזו שקר וחלמות השוא ידברו הבל ינחמון על־כן נסעו כמו־צאן יענו כי־אין רעה",
      "parsha": "פ"
    },
    {
      "number": 3,
      "hebrew": "על־הרעים חרה אפי ועל־העתודים אפקוד כי־פקד יהוה צבאות את־עדרו את־בית יהודה ושם אותם כסוס הודו במלחמה"
    },
    {
      "number": 4,
      "hebrew": "ממנו פנה ממנו יתד ממנו קשת מלחמה ממנו יצא כל־נוגש יחדו"
    },
    {
      "number": 5,
      "hebrew": "והיו כגברים בוסים בטיט חוצות במלחמה ונלחמו כי יהוה עמם והבישו רכבי סוסים"
    },
    {
      "number": 6,
      "hebrew": "וגברתי את־בית יהודה ואת־בית יוסף אושיע והושבותים כי רחמתים והיו כאשר לא־זנחתים כי אני יהוה אלהיהם ואענם"
    },
    {
      "number": 7,
      "hebrew": "והיו כגבור אפרים ושמח לבם כמו־יין ובניהם יראו ושמחו יגל לבם ביהוה"
    },
    {
      "number": 8,
      "hebrew": "אשרקה להם ואקבצם כי פדיתים ורבו כמו רבו"
    },
    {
      "number": 9,
      "hebrew": "ואזרעם בעמים ובמרחקים יזכרוני וחיו את־בניהם ושבו"
    },
    {
      "number": 10,
      "hebrew": "והשיבותים מארץ מצרים ומאשור אקבצם ואל־ארץ גלעד ולבנון אביאם ולא ימצא להם"
    },
    {
      "number": 11,
      "hebrew": "ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור"
    },
    {
      "number": 12,
      "hebrew": "וגברתים ביהוה ובשמו יתהלכו נאם יהוה",
      "parsha": "פ"
    }
  ]
}