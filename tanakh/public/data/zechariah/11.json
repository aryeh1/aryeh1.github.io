{
  "book": "Zechariah",
  "bookHebrew": "זכריה",
  "chapter": 11,
  "verses": [
    {
      "number": 1,
      "hebrew": "פתח לבנון דלתיך ותאכל אש בארזיך"
    },
    {
      "number": 2,
      "hebrew": "הילל ברוש כי־נפל ארז אשר אדרים שדדו הילילו אלוני בשן כי ירד יער הבצור [הבציר]"
    },
    {
      "number": 3,
      "hebrew": "קול יללת הרעים כי שדדה אדרתם קול שאגת כפירים כי שדד גאון הירדן",
      "parsha": "פ"
    },
    {
      "number": 4,
      "hebrew": "כה אמר יהוה אלהי רעה את־צאן ההרגה"
    },
    {
      "number": 5,
      "hebrew": "אשר קניהן יהרגן ולא יאשמו ומכריהן יאמר ברוך יהוה ואעשר ורעיהם לא יחמול עליהן"
    },
    {
      "number": 6,
      "hebrew": "כי לא אחמול עוד על־ישבי הארץ נאם־יהוה והנה אנכי ממציא את־האדם איש ביד־רעהו וביד מלכו וכתתו את־הארץ ולא אציל מידם"
    },
    {
      "number": 7,
      "hebrew": "וארעה את־צאן ההרגה לכן עניי הצאן ואקח־לי שני מקלות לאחד קראתי נעם ולאחד קראתי חבלים וארעה את־הצאן"
    },
    {
      "number": 8,
      "hebrew": "ואכחד את־שלשת הרעים בירח אחד ותקצר נפשי בהם וגם־נפשם בחלה בי"
    },
    {
      "number": 9,
      "hebrew": "ואמר לא ארעה אתכם המתה תמות והנכחדת תכחד והנשארות תאכלנה אשה את־בשר רעותה"
    },
    {
      "number": 10,
      "hebrew": "ואקח את־מקלי את־נעם ואגדע אתו להפיר את־בריתי אשר כרתי את־כל־העמים"
    },
    {
      "number": 11,
      "hebrew": "ותפר ביום ההוא וידעו כן עניי הצאן השמרים אתי כי דבר־יהוה הוא",
      "parsha": "ס"
    },
    {
      "number": 12,
      "hebrew": "ואמר אליהם אם־טוב בעיניכם הבו שכרי ואם־לא חדלו וישקלו את־שכרי שלשים כסף"
    },
    {
      "number": 13,
      "hebrew": "ויאמר יהוה אלי השליכהו אל־היוצר אדר היקר אשר יקרתי מעליהם ואקחה שלשים הכסף ואשליך אתו בית יהוה אל־היוצר"
    },
    {
      "number": 14,
      "hebrew": "ואגדע את־מקלי השני את החבלים להפר את־האחוה בין יהודה ובין ישראל",
      "parsha": "פ"
    },
    {
      "number": 15,
      "hebrew": "ויאמר יהוה אלי עוד קח־לך כלי רעה אולי"
    },
    {
      "number": 16,
      "hebrew": "כי הנה־אנכי מקים רעה בארץ הנכחדות לא־יפקד הנער לא־יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק"
    },
    {
      "number": 17,
      "hebrew": "הוי רעי האליל עזבי הצאן חרב על־זרועו ועל־עין ימינו זרעו יבוש תיבש ועין ימינו כהה תכהה",
      "parsha": "פ"
    }
  ]
}