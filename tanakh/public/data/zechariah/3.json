{
  "book": "Zechariah",
  "bookHebrew": "זכריה",
  "chapter": 3,
  "verses": [
    {
      "number": 1,
      "hebrew": "ויראני את־יהושע הכהן הגדול עמד לפני מלאך יהוה והשטן עמד על־ימינו לשטנו"
    },
    {
      "number": 2,
      "hebrew": "ויאמר יהוה אל־השטן יגער יהוה בך השטן ויגער יהוה בך הבחר בירושלם הלוא זה אוד מצל מאש"
    },
    {
      "number": 3,
      "hebrew": "ויהושע היה לבש בגדים צואים ועמד לפני המלאך"
    },
    {
      "number": 4,
      "hebrew": "ויען ויאמר אל־העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבש אתך מחלצות"
    },
    {
      "number": 5,
      "hebrew": "ואמר ישימו צניף טהור על־ראשו וישימו הצניף הטהור על־ראשו וילבשהו בגדים ומלאך יהוה עמד"
    },
    {
      "number": 6,
      "hebrew": "ויעד מלאך יהוה ביהושע לאמר"
    },
    {
      "number": 7,
      "hebrew": "כה־אמר יהוה צבאות אם־בדרכי תלך ואם את־משמרתי תשמר וגם־אתה תדין את־ביתי וגם תשמר את־חצרי ונתתי לך מהלכים בין העמדים האלה"
    },
    {
      "number": 8,
      "hebrew": "שמע־נא יהושע הכהן הגדול אתה ורעיך הישבים לפניך כי־אנשי מופת המה כי־הנני מביא את־עבדי צמח"
    },
    {
      "number": 9,
      "hebrew": "כי הנה האבן אשר נתתי לפני יהושע על־אבן אחת שבעה עינים הנני מפתח פתחה נאם יהוה צבאות ומשתי את־עון הארץ־ההיא ביום אחד"
    },
    {
      "number": 10,
      "hebrew": "ביום ההוא נאם יהוה צבאות תקראו איש לרעהו אל־תחת גפן ואל־תחת תאנה"
    }
  ]
}