{
  "book": "Zechariah",
  "bookHebrew": "זכריה",
  "chapter": 2,
  "verses": [
    {
      "number": 1,
      "hebrew": "ואשא את־עיני וארא והנה ארבע קרנות"
    },
    {
      "number": 2,
      "hebrew": "ואמר אל־המלאך הדבר בי מה־אלה ויאמר אלי אלה הקרנות אשר זרו את־יהודה את־ישראל וירושלם"
    },
    {
      "number": 3,
      "hebrew": "ויראני יהוה ארבעה חרשים"
    },
    {
      "number": 4,
      "hebrew": "ואמר מה אלה באים לעשות ויאמר לאמר אלה הקרנות אשר־זרו את־יהודה כפי־איש לא־נשא ראשו ויבאו אלה להחריד אתם לידות את־קרנות הגוים הנשאים קרן אל־ארץ יהודה לזרותה"
    },
    {
      "number": 5,
      "hebrew": "ואשא עיני וארא והנה־איש ובידו חבל מדה"
    },
    {
      "number": 6,
      "hebrew": "ואמר אנה אתה הלך ויאמר אלי למד את־ירושלם לראות כמה־רחבה וכמה ארכה"
    },
    {
      "number": 7,
      "hebrew": "והנה המלאך הדבר בי יצא ומלאך אחר יצא לקראתו"
    },
    {
      "number": 8,
      "hebrew": "ויאמר אלו רץ דבר אל־הנער הלז לאמר פרזות תשב ירושלם מרב אדם ובהמה בתוכה"
    },
    {
      "number": 9,
      "hebrew": "ואני אהיה־לה נאם־יהוה חומת אש סביב ולכבוד אהיה בתוכה"
    },
    {
      "number": 10,
      "hebrew": "הוי הוי ונסו מארץ צפון נאם־יהוה כי כארבע רוחות השמים פרשתי אתכם נאם־יהוה"
    },
    {
      "number": 11,
      "hebrew": "הוי ציון המלטי יושבת בת־בבל"
    },
    {
      "number": 12,
      "hebrew": "כי כה אמר יהוה צבאות אחר כבוד שלחני אל־הגוים השללים אתכם כי הנגע בכם נגע בבבת עינו"
    },
    {
      "number": 13,
      "hebrew": "כי הנני מניף את־ידי עליהם והיו שלל לעבדיהם וידעתם כי־יהוה צבאות שלחני"
    },
    {
      "number": 14,
      "hebrew": "רני ושמחי בת־ציון כי הנני־בא ושכנתי בתוכך נאם־יהוה"
    },
    {
      "number": 15,
      "hebrew": "ונלוו גוים רבים אל־יהוה ביום ההוא והיו לי לעם ושכנתי בתוכך וידעת כי־יהוה צבאות שלחני אליך"
    },
    {
      "number": 16,
      "hebrew": "ונחל יהוה את־יהודה חלקו על אדמת הקדש ובחר עוד בירושלם"
    },
    {
      "number": 17,
      "hebrew": "הס כל־בשר מפני יהוה כי נעור ממעון קדשו"
    }
  ]
}