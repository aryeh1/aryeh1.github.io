{
  "book": "Zechariah",
  "bookHebrew": "זכריה",
  "chapter": 6,
  "verses": [
    {
      "number": 1,
      "hebrew": "ואשב ואשא עיני ואראה והנה ארבע מרכבות יצאות מבין שני ההרים וההרים הרי נחשת"
    },
    {
      "number": 2,
      "hebrew": "במרכבה הראשנה סוסים אדמים ובמרכבה השנית סוסים שחרים"
    },
    {
      "number": 3,
      "hebrew": "ובמרכבה השלשית סוסים לבנים ובמרכבה הרבעית סוסים ברדים אמצים"
    },
    {
      "number": 4,
      "hebrew": "ואען ואמר אל־המלאך הדבר בי מה־אלה אדני"
    },
    {
      "number": 5,
      "hebrew": "ויען המלאך ויאמר אלי אלה ארבע רחות השמים יוצאות מהתיצב על־אדון כל־הארץ"
    },
    {
      "number": 6,
      "hebrew": "אשר־בה הסוסים השחרים יצאים אל־ארץ צפון והלבנים יצאו אל־אחריהם והברדים יצאו אל־ארץ התימן"
    },
    {
      "number": 7,
      "hebrew": "והאמצים יצאו ויבקשו ללכת להתהלך בארץ ויאמר לכו התהלכו בארץ ותתהלכנה בארץ"
    },
    {
      "number": 8,
      "hebrew": "ויזעק אתי וידבר אלי לאמר ראה היוצאים אל־ארץ צפון הניחו את־רוחי בארץ צפון",
      "parsha": "פ"
    },
    {
      "number": 9,
      "hebrew": "ויהי דבר־יהוה אלי לאמר"
    },
    {
      "number": 10,
      "hebrew": "לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשיה בן־צפניה אשר־באו מבבל"
    },
    {
      "number": 11,
      "hebrew": "ולקחת כסף־וזהב ועשית עטרות ושמת בראש יהושע בן־יהוצדק הכהן הגדול"
    },
    {
      "number": 12,
      "hebrew": "ואמרת אליו לאמר כה אמר יהוה צבאות לאמר הנה־איש צמח שמו ומתחתיו יצמח ובנה את־היכל יהוה"
    },
    {
      "number": 13,
      "hebrew": "והוא יבנה את־היכל יהוה והוא־ישא הוד וישב ומשל על־כסאו והיה כהן על־כסאו ועצת שלום תהיה בין שניהם"
    },
    {
      "number": 14,
      "hebrew": "והעטרת תהיה לחלם ולטוביה ולידעיה ולחן בן־צפניה לזכרון בהיכל יהוה"
    },
    {
      "number": 15,
      "hebrew": "ורחוקים יבאו ובנו בהיכל יהוה וידעתם כי־יהוה צבאות שלחני אליכם והיה אם־שמוע תשמעון בקול יהוה אלהיכם",
      "parsha": "פ"
    }
  ]
}