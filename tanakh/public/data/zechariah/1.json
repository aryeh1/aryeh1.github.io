{
  "book": "Zechariah",
  "bookHebrew": "זכריה",
  "chapter": 1,
  "verses": [
    {
      "number": 1,
      "hebrew": "בחדש השמיני בשנת שתים לדריוש היה דבר־יהוה אל־זכריה בן־ברכיה בן־עדו הנביא לאמר"
    },
    {
      "number": 2,
      "hebrew": "קצף יהוה על־אבותיכם קצף"
    },
    {
      "number": 3,
      "hebrew": "ואמרת אלהם כה אמר יהוה צבאות שובו אלי נאם יהוה צבאות ואשוב אליכם אמר יהוה צבאות"
    },
    {
      "number": 4,
      "hebrew": "אל־תהיו כאבתיכם אשר קראו־אליהם הנביאים הראשנים לאמר כה אמר יהוה צבאות שובו נא מדרכיכם הרעים ומעליליכם [ומעלליכם] הרעים ולא שמעו ולא־הקשיבו אלי נאם־יהוה"
    },
    {
      "number": 5,
      "hebrew": "אבותיכם איה־הם והנבאים הלעולם יחיו"
    },
    {
      "number": 6,
      "hebrew": "אך דברי וחקי אשר צויתי את־עבדי הנביאים הלוא השיגו אבתיכם וישובו ויאמרו כאשר זמם יהוה צבאות לעשות לנו כדרכינו וכמעללינו כן עשה אתנו"
    },
    {
      "number": 7,
      "hebrew": "ביום עשרים וארבעה לעשתי־עשר חדש הוא־חדש שבט בשנת שתים לדריוש היה דבר־יהוה אל־זכריה בן־ברכיהו בן־עדוא הנביא לאמר"
    },
    {
      "number": 8,
      "hebrew": "ראיתי הלילה והנה־איש רכב על־סוס אדם והוא עמד בין ההדסים אשר במצלה ואחריו סוסים אדמים שרקים ולבנים"
    },
    {
      "number": 9,
      "hebrew": "ואמר מה־אלה אדני ויאמר אלי המלאך הדבר בי אני אראך מה־המה אלה"
    },
    {
      "number": 10,
      "hebrew": "ויען האיש העמד בין־ההדסים ויאמר אלה אשר שלח יהוה להתהלך בארץ"
    },
    {
      "number": 11,
      "hebrew": "ויענו את־מלאך יהוה העמד בין ההדסים ויאמרו התהלכנו בארץ והנה כל־הארץ ישבת ושקטת"
    },
    {
      "number": 12,
      "hebrew": "ויען מלאך־יהוה ויאמר יהוה צבאות עד־מתי אתה לא־תרחם את־ירושלם ואת ערי יהודה אשר זעמתה זה שבעים שנה"
    },
    {
      "number": 13,
      "hebrew": "ויען יהוה את־המלאך הדבר בי דברים טובים דברים נחמים"
    },
    {
      "number": 14,
      "hebrew": "ויאמר אלי המלאך הדבר בי קרא לאמר כה אמר יהוה צבאות קנאתי לירושלם ולציון קנאה גדולה"
    },
    {
      "number": 15,
      "hebrew": "וקצף גדול אני קצף על־הגוים השאננים אשר אני קצפתי מעט והמה עזרו לרעה"
    },
    {
      "number": 16,
      "hebrew": "לכן כה־אמר יהוה שבתי לירושלם ברחמים ביתי יבנה בה נאם יהוה צבאות וקוה [וקו] ינטה על־ירושלם"
    },
    {
      "number": 17,
      "hebrew": "עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את־ציון ובחר עוד בירושלם"
    }
  ]
}