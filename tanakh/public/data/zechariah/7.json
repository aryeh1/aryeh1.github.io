{
  "book": "Zechariah",
  "bookHebrew": "זכריה",
  "chapter": 7,
  "verses": [
    {
      "number": 1,
      "hebrew": "ויהי בשנת ארבע לדריוש המלך היה דבר־יהוה אל־זכריה בארבעה לחדש התשעי בכסלו"
    },
    {
      "number": 2,
      "hebrew": "וישלח בית־אל שר־אצר ורגם מלך ואנשיו לחלות את־פני יהוה"
    },
    {
      "number": 3,
      "hebrew": "לאמר אל־הכהנים אשר לבית־יהוה צבאות ואל־הנביאים לאמר האבכה בחדש החמשי הנזר כאשר עשיתי זה כמה שנים",
      "parsha": "ס"
    },
    {
      "number": 4,
      "hebrew": "ויהי דבר־יהוה צבאות אלי לאמר"
    },
    {
      "number": 5,
      "hebrew": "אמר אל־כל־עם הארץ ואל־הכהנים לאמר כי־צמתם וספוד בחמישי ובשביעי וזה שבעים שנה הצום צמתני אני"
    },
    {
      "number": 6,
      "hebrew": "וכי תאכלו וכי תשתו הלוא אתם האכלים ואתם השתים"
    },
    {
      "number": 7,
      "hebrew": "הלוא את־הדברים אשר קרא יהוה ביד הנביאים הראשנים בהיות ירושלם ישבת ושלוה ועריה סביבתיה והנגב והשפלה ישב",
      "parsha": "פ"
    },
    {
      "number": 8,
      "hebrew": "ויהי דבר־יהוה אל־זכריה לאמר"
    },
    {
      "number": 9,
      "hebrew": "כה אמר יהוה צבאות לאמר משפט אמת שפטו וחסד ורחמים עשו איש את־אחיו"
    },
    {
      "number": 10,
      "hebrew": "ואלמנה ויתום גר ועני אל־תעשקו ורעת איש אחיו אל־תחשבו בלבבכם"
    },
    {
      "number": 11,
      "hebrew": "וימאנו להקשיב ויתנו כתף סררת ואזניהם הכבידו משמוע"
    },
    {
      "number": 12,
      "hebrew": "ולבם שמו שמיר משמוע את־התורה ואת־הדברים אשר שלח יהוה צבאות ברוחו ביד הנביאים הראשנים ויהי קצף גדול מאת יהוה צבאות"
    },
    {
      "number": 13,
      "hebrew": "ויהי כאשר־קרא ולא שמעו כן יקראו ולא אשמע אמר יהוה צבאות"
    },
    {
      "number": 14,
      "hebrew": "ואסערם על כל־הגוים אשר לא־ידעום והארץ נשמה אחריהם מעבר ומשב וישימו ארץ־חמדה לשמה",
      "parsha": "פ"
    }
  ]
}