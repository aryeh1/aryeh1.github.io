{
  "book": "Zechariah",
  "bookHebrew": "זכריה",
  "chapter": 5,
  "verses": [
    {
      "number": 1,
      "hebrew": "ואשוב ואשא עיני ואראה והנה מגלה עפה"
    },
    {
      "number": 2,
      "hebrew": "ויאמר אלי מה אתה ראה ואמר אני ראה מגלה עפה ארכה עשרים באמה ורחבה עשר באמה"
    },
    {
      "number": 3,
      "hebrew": "ויאמר אלי זאת האלה היוצאת על־פני כל־הארץ כי כל־הגנב מזה כמוה נקה וכל־הנשבע מזה כמוה נקה"
    },
    {
      "number": 4,
      "hebrew": "הוצאתיה נאם יהוה צבאות ובאה אל־בית הגנב ואל־בית הנשבע בשמי לשקר ולנה בתוך ביתו וכלתו ואת־עציו ואת־אבניו"
    },
    {
      "number": 5,
      "hebrew": "ויצא המלאך הדבר בי ויאמר אלי שא נא עיניך וראה מה היוצאת הזאת"
    },
    {
      "number": 6,
      "hebrew": "ואמר מה־היא ויאמר זאת האיפה היוצאת ויאמר זאת עינם בכל־הארץ"
    },
    {
      "number": 7,
      "hebrew": "והנה ככר עפרת נשאת וזאת אשה אחת יושבת בתוך האיפה"
    },
    {
      "number": 8,
      "hebrew": "ויאמר זאת הרשעה וישלך אתה אל־תוך האיפה וישלך את־אבן העפרת אל־פיה",
      "parsha": "ס"
    },
    {
      "number": 9,
      "hebrew": "ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את־האיפה בין הארץ ובין השמים"
    },
    {
      "number": 10,
      "hebrew": "ואמר אל־המלאך הדבר בי אנה המה מולכות את־האיפה"
    },
    {
      "number": 11,
      "hebrew": "ויאמר אלי לבנות־לה בית בארץ שנער והוכן והניחה שם על־מכנתה",
      "parsha": "פ"
    }
  ]
}