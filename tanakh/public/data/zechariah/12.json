{
  "book": "Zechariah",
  "bookHebrew": "זכריה",
  "chapter": 12,
  "verses": [
    {
      "number": 1,
      "hebrew": "משא דבר־יהוה על־ישראל נאם־יהוה נטה שמים ויסד ארץ ויצר רוח־אדם בקרבו"
    },
    {
      "number": 2,
      "hebrew": "הנה אנכי שם את־ירושלם סף־רעל לכל־העמים סביב וגם על־יהודה יהיה במצור על־ירושלם"
    },
    {
      "number": 3,
      "hebrew": "והיה ביום־ההוא אשים את־ירושלם אבן מעמסה לכל־העמים כל־עמסיה שרוט ישרטו ונאספו עליה כל גויי הארץ"
    },
    {
      "number": 4,
      "hebrew": "ביום ההוא נאם־יהוה אכה כל־סוס בתמהון ורכבו בשגעון ועל־בית יהודה אפקח את־עיני וכל סוס העמים אכה בעורון"
    },
    {
      "number": 5,
      "hebrew": "ואמרו אלפי יהודה בלבם אמצה לי ישבי ירושלם ביהוה צבאות אלהיהם"
    },
    {
      "number": 6,
      "hebrew": "ביום ההוא אשים את־אלפי יהודה ככיור אש בעצים וכלפיד אש בעמיר ואכלו על־ימין ועל־שמאול את־כל־העמים סביב וישבה ירושלם עוד תחתיה בירושלם"
    },
    {
      "number": 7,
      "hebrew": "והושיע יהוה את־אהלי יהודה בראשנה למען לא־תגדל תפארת בית־דויד ותפארת ישב ירושלם על־יהודה"
    },
    {
      "number": 8,
      "hebrew": "ביום ההוא יגן יהוה בעד יושב ירושלם והיה הנכשל בהם ביום ההוא כדויד ובית דויד כאלהים כמלאך יהוה לפניהם"
    },
    {
      "number": 9,
      "hebrew": "והיה ביום ההוא אבקש להשמיד את־כל־הגוים הבאים על־ירושלם"
    },
    {
      "number": 10,
      "hebrew": "ושפכתי על־בית דויד ועל יושב ירושלם רוח חן ותחנונים והביטו אלי את אשר־דקרו וספדו עליו כמספד על־היחיד והמר עליו כהמר על־הבכור"
    },
    {
      "number": 11,
      "hebrew": "ביום ההוא יגדל המספד בירושלם כמספד הדד־רמון בבקעת מגדון"
    },
    {
      "number": 12,
      "hebrew": "וספדה הארץ משפחות משפחות לבד משפחת בית־דויד לבד ונשיהם לבד משפחת בית־נתן לבד ונשיהם לבד"
    },
    {
      "number": 13,
      "hebrew": "משפחת בית־לוי לבד ונשיהם לבד משפחת השמעי לבד ונשיהם לבד"
    },
    {
      "number": 14,
      "hebrew": "כל המשפחות הנשארות משפחת משפחת לבד ונשיהם לבד"
    }
  ]
}