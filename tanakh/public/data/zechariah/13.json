{
  "book": "Zechariah",
  "bookHebrew": "זכריה",
  "chapter": 13,
  "verses": [
    {
      "number": 1,
      "hebrew": "ביום ההוא יהיה מקור נפתח לבית דויד ולישבי ירושלם לחטאת ולנדה"
    },
    {
      "number": 2,
      "hebrew": "והיה ביום ההוא נאם יהוה צבאות אכרית את־שמות העצבים מן־הארץ ולא יזכרו עוד וגם את־הנביאים ואת־רוח הטמאה אעביר מן־הארץ"
    },
    {
      "number": 3,
      "hebrew": "והיה כי־ינבא איש עוד ואמרו אליו אביו ואמו ילדיו לא תחיה כי שקר דברת בשם יהוה ודקרהו אביהו ואמו ילדיו בהנבאו"
    },
    {
      "number": 4,
      "hebrew": "והיה ביום ההוא יבשו הנביאים איש מחזינו בהנבאתו ולא ילבשו אדרת שער למען כחש"
    },
    {
      "number": 5,
      "hebrew": "ואמר לא נביא אנכי איש־עבד אדמה אנכי כי אדם הקנני מנעורי"
    },
    {
      "number": 6,
      "hebrew": "ואמר אליו מה המכות האלה בין ידיך ואמר אשר הכיתי בית מאהבי",
      "parsha": "פ"
    },
    {
      "number": 7,
      "hebrew": "חרב עורי על־רעי ועל־גבר עמיתי נאם יהוה צבאות הך את־הרעה ותפוצין הצאן והשבתי ידי על־הצערים"
    },
    {
      "number": 8,
      "hebrew": "והיה בכל־הארץ נאם־יהוה פי־שנים בה יכרתו יגועו והשלשית יותר בה"
    },
    {
      "number": 9,
      "hebrew": "והבאתי את־השלשית באש וצרפתים כצרף את־הכסף ובחנתים כבחן את־הזהב הוא יקרא בשמי ואני אענה אתו אמרתי עמי הוא והוא יאמר יהוה אלהי",
      "parsha": "פ"
    }
  ]
}