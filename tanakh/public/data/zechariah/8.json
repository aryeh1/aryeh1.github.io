{
  "book": "Zechariah",
  "bookHebrew": "זכריה",
  "chapter": 8,
  "verses": [
    {
      "number": 1,
      "hebrew": "ויהי דבר־יהוה צבאות לאמר"
    },
    {
      "number": 2,
      "hebrew": "כה אמר יהוה צבאות קנאתי לציון קנאה גדולה וחמה גדולה קנאתי לה"
    },
    {
      "number": 3,
      "hebrew": "כה אמר יהוה שבתי אל־ציון ושכנתי בתוך ירושלם ונקראה ירושלם עיר־האמת והר־יהוה צבאות הר הקדש"
    },
    {
      "number": 4,
      "hebrew": "כה אמר יהוה צבאות עד ישבו זקנים וזקנות ברחבות ירושלם ואיש משענתו בידו מרב ימים"
    },
    {
      "number": 5,
      "hebrew": "ורחבות העיר ימלאו ילדים וילדות משחקים ברחבתיה",
      "parsha": "פ"
    },
    {
      "number": 6,
      "hebrew": "כה אמר יהוה צבאות כי יפלא בעיני שארית העם הזה בימים ההם גם־בעיני יפלא נאם יהוה צבאות",
      "parsha": "פ"
    },
    {
      "number": 7,
      "hebrew": "כה אמר יהוה צבאות הנני מושיע את־עמי מארץ מזרח ומארץ מבוא השמש"
    },
    {
      "number": 8,
      "hebrew": "והבאתי אתם ושכנו בתוך ירושלם והיו־לי לעם ואני אהיה להם לאלהים באמת ובצדקה",
      "parsha": "פ"
    },
    {
      "number": 9,
      "hebrew": "כה־אמר יהוה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית־יהוה צבאות ההיכל להבנות"
    },
    {
      "number": 10,
      "hebrew": "כי לפני הימים ההם שכר האדם לא נהיה ושכר הבהמה איננה וליוצא ולבא אין־שלום מן־הצר ואשלח את־כל־האדם איש ברעהו"
    },
    {
      "number": 11,
      "hebrew": "ועתה לא כימים הראשנים אני לשארית העם הזה נאם יהוה צבאות"
    },
    {
      "number": 12,
      "hebrew": "כי־זרע השלום הגפן תתן פריה והארץ תתן את־יבולה והשמים יתנו טלם והנחלתי את־שארית העם הזה את־כל־אלה"
    },
    {
      "number": 13,
      "hebrew": "והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל־תיראו תחזקנה ידיכם",
      "parsha": "ס"
    },
    {
      "number": 14,
      "hebrew": "כי כה אמר יהוה צבאות כאשר זממתי להרע לכם בהקציף אבתיכם אתי אמר יהוה צבאות ולא נחמתי"
    },
    {
      "number": 15,
      "hebrew": "כן שבתי זממתי בימים האלה להיטיב את־ירושלם ואת־בית יהודה אל־תיראו"
    },
    {
      "number": 16,
      "hebrew": "אלה הדברים אשר תעשו דברו אמת איש את־רעהו אמת ומשפט שלום שפטו בשעריכם"
    },
    {
      "number": 17,
      "hebrew": "ואיש את־רעת רעהו אל־תחשבו בלבבכם ושבעת שקר אל־תאהבו כי את־כל־אלה אשר שנאתי נאם־יהוה",
      "parsha": "פ"
    },
    {
      "number": 18,
      "hebrew": "ויהי דבר־יהוה צבאות אלי לאמר"
    },
    {
      "number": 19,
      "hebrew": "כה־אמר יהוה צבאות צום הרביעי וצום החמישי וצום השביעי וצום העשירי יהיה לבית־יהודה לששון ולשמחה ולמעדים טובים והאמת והשלום אהבו",
      "parsha": "פ"
    },
    {
      "number": 20,
      "hebrew": "כה אמר יהוה צבאות עד אשר יבאו עמים וישבי ערים רבות"
    },
    {
      "number": 21,
      "hebrew": "והלכו ישבי אחת אל־אחת לאמר נלכה הלוך לחלות את־פני יהוה ולבקש את־יהוה צבאות אלכה גם־אני"
    },
    {
      "number": 22,
      "hebrew": "ובאו עמים רבים וגוים עצומים לבקש את־יהוה צבאות בירושלם ולחלות את־פני יהוה",
      "parsha": "ס"
    },
    {
      "number": 23,
      "hebrew": "כה אמר יהוה צבאות בימים ההמה אשר יחזיקו עשרה אנשים מכל לשנות הגוים והחזיקו בכנף איש יהודי לאמר נלכה עמכם כי שמענו אלהים עמכם",
      "parsha": "פ"
    }
  ]
}