{
  "book": "Haggai",
  "bookHebrew": "חגי",
  "chapter": 1,
  "verses": [
    {
      "number": 1,
      "hebrew": "בשנת שתים לדריוש המלך בחדש הששי ביום אחד לחדש היה דבר־יהוה ביד־חגי הנביא אל־זרבבל בן־שאלתיאל פחת יהודה ואל־יהושע בן־יהוצדק הכהן הגדול לאמר"
    },
    {
      "number": 2,
      "hebrew": "כה אמר יהוה צבאות לאמר העם הזה אמרו לא עת־בא עת־בית יהוה להבנות",
      "parsha": "פ"
    },
    {
      "number": 3,
      "hebrew": "ויהי דבר־יהוה ביד־חגי הנביא לאמר"
    },
    {
      "number": 4,
      "hebrew": "העת לכם אתם לשבת בבתיכם ספונים והבית הזה חרב"
    },
    {
      "number": 5,
      "hebrew": "ועתה כה אמר יהוה צבאות שימו לבבכם על־דרכיכם"
    },
    {
      "number": 6,
      "hebrew": "זרעתם הרבה והבא מעט אכול ואין־לשבעה שתו ואין־לשכרה לבוש ואין־לחם לו והמשתכר משתכר אל־צרור נקוב",
      "parsha": "פ"
    },
    {
      "number": 7,
      "hebrew": "כה אמר יהוה צבאות שימו לבבכם על־דרכיכם"
    },
    {
      "number": 8,
      "hebrew": "עלו ההר והבאתם עץ ובנו הבית וארצה־בו ואכבד [ואכבדה] אמר יהוה"
    },
    {
      "number": 9,
      "hebrew": "פנה אל־הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר־הוא חרב ואתם רצים איש לביתו"
    },
    {
      "number": 10,
      "hebrew": "על־כן עליכם כלאו שמים מטל והארץ כלאה יבולה"
    },
    {
      "number": 11,
      "hebrew": "ואקרא חרב על־הארץ ועל־ההרים ועל־הדגן ועל־התירוש ועל־היצהר ועל אשר תוציא האדמה ועל־האדם ועל־הבהמה ועל כל־יגיע כפים",
      "parsha": "פ"
    },
    {
      "number": 12,
      "hebrew": "וישמע זרבבל בן־שלתיאל ויהושע בן־יהוצדק הכהן הגדול וכל שארית העם בקול יהוה אלהיהם ועל־דברי חגי הנביא כאשר שלחו יהוה אלהיהם וייראו העם מפני יהוה"
    },
    {
      "number": 13,
      "hebrew": "ויאמר חגי מלאך יהוה במלאכות יהוה לעם לאמר אני אתכם נאם־יהוה"
    },
    {
      "number": 14,
      "hebrew": "ויער יהוה את־רוח זרבבל בן־שלתיאל פחת יהודה ואת־רוח יהושע בן־יהוצדק הכהן הגדול ואת־רוח כל שארית העם ויבאו ויעשו מלאכה בבית־יהוה צבאות אלהיהם",
      "parsha": "פ"
    },
    {
      "number": 15,
      "hebrew": "ביום עשרים וארבעה לחדש בששי בשנת שתים לדריוש המלך"
    }
  ]
}