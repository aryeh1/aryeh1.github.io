{
  "book": "Judges",
  "bookHebrew": "שופטים",
  "chapter": 6,
  "verses": [
    {
      "number": 1,
      "hebrew": "ויעשו בני־ישראל הרע בעיני יהוה ויתנם יהוה ביד־מדין שבע שנים"
    },
    {
      "number": 2,
      "hebrew": "ותעז יד־מדין על־ישראל מפני מדין עשו להם בני ישראל את־המנהרות אשר בהרים ואת־המערות ואת־המצדות"
    },
    {
      "number": 3,
      "hebrew": "והיה אם־זרע ישראל ועלה מדין ועמלק ובני־קדם ועלו עליו"
    },
    {
      "number": 4,
      "hebrew": "ויחנו עליהם וישחיתו את־יבול הארץ עד־בואך עזה ולא־ישאירו מחיה בישראל ושה ושור וחמור"
    },
    {
      "number": 5,
      "hebrew": "כי הם ומקניהם יעלו ואהליהם יבאו [ובאו] כדי־ארבה לרב ולהם ולגמליהם אין מספר ויבאו בארץ לשחתה"
    },
    {
      "number": 6,
      "hebrew": "וידל ישראל מאד מפני מדין ויזעקו בני־ישראל אל־יהוה",
      "parsha": "פ"
    },
    {
      "number": 7,
      "hebrew": "ויהי כי־זעקו בני־ישראל אל־יהוה על אדות מדין"
    },
    {
      "number": 8,
      "hebrew": "וישלח יהוה איש נביא אל־בני ישראל ויאמר להם כה־אמר יהוה אלהי ישראל אנכי העליתי אתכם ממצרים ואציא אתכם מבית עבדים"
    },
    {
      "number": 9,
      "hebrew": "ואצל אתכם מיד מצרים ומיד כל־לחציכם ואגרש אותם מפניכם ואתנה לכם את־ארצם"
    },
    {
      "number": 10,
      "hebrew": "ואמרה לכם אני יהוה אלהיכם לא תיראו את־אלהי האמרי אשר אתם יושבים בארצם ולא שמעתם בקולי",
      "parsha": "פ"
    },
    {
      "number": 11,
      "hebrew": "ויבא מלאך יהוה וישב תחת האלה אשר בעפרה אשר ליואש אבי העזרי וגדעון בנו חבט חטים בגת להניס מפני מדין"
    },
    {
      "number": 12,
      "hebrew": "וירא אליו מלאך יהוה ויאמר אליו יהוה עמך גבור החיל"
    },
    {
      "number": 13,
      "hebrew": "ויאמר אליו גדעון בי אדני ויש יהוה עמנו ולמה מצאתנו כל־זאת ואיה כל־נפלאתיו אשר ספרו־לנו אבותינו לאמר הלא ממצרים העלנו יהוה ועתה נטשנו יהוה ויתננו בכף־מדין"
    },
    {
      "number": 14,
      "hebrew": "ויפן אליו יהוה ויאמר לך בכחך זה והושעת את־ישראל מכף מדין הלא שלחתיך"
    },
    {
      "number": 15,
      "hebrew": "ויאמר אליו בי אדני במה אושיע את־ישראל הנה אלפי הדל במנשה ואנכי הצעיר בבית אבי"
    },
    {
      "number": 16,
      "hebrew": "ויאמר אליו יהוה כי אהיה עמך והכית את־מדין כאיש אחד"
    },
    {
      "number": 17,
      "hebrew": "ויאמר אליו אם־נא מצאתי חן בעיניך ועשית לי אות שאתה מדבר עמי"
    },
    {
      "number": 18,
      "hebrew": "אל־נא תמש מזה עד־באי אליך והצאתי את־מנחתי והנחתי לפניך ויאמר אנכי אשב עד שובך"
    },
    {
      "number": 19,
      "hebrew": "וגדעון בא ויעש גדי־עזים ואיפת־קמח מצות הבשר שם בסל והמרק שם בפרור ויוצא אליו אל־תחת האלה ויגש",
      "parsha": "פ"
    },
    {
      "number": 20,
      "hebrew": "ויאמר אליו מלאך האלהים קח את־הבשר ואת־המצות והנח אל־הסלע הלז ואת־המרק שפוך ויעש כן"
    },
    {
      "number": 21,
      "hebrew": "וישלח מלאך יהוה את־קצה המשענת אשר בידו ויגע בבשר ובמצות ותעל האש מן־הצור ותאכל את־הבשר ואת־המצות ומלאך יהוה הלך מעיניו"
    },
    {
      "number": 22,
      "hebrew": "וירא גדעון כי־מלאך יהוה הוא ויאמר גדעון אהה אדני יהוה כי־על־כן ראיתי מלאך יהוה פנים אל־פנים"
    },
    {
      "number": 23,
      "hebrew": "ויאמר לו יהוה שלום לך אל־תירא לא תמות"
    },
    {
      "number": 24,
      "hebrew": "ויבן שם גדעון מזבח ליהוה ויקרא־לו יהוה שלום עד היום הזה עודנו בעפרת אבי העזרי",
      "parsha": "ס"
    },
    {
      "number": 25,
      "hebrew": "ויהי בלילה ההוא ויאמר לו יהוה קח את־פר־השור אשר לאביך ופר השני שבע שנים והרסת את־מזבח הבעל אשר לאביך ואת־האשרה אשר־עליו תכרת"
    },
    {
      "number": 26,
      "hebrew": "ובנית מזבח ליהוה אלהיך על ראש המעוז הזה במערכה ולקחת את־הפר השני והעלית עולה בעצי האשרה אשר תכרת"
    },
    {
      "number": 27,
      "hebrew": "ויקח גדעון עשרה אנשים מעבדיו ויעש כאשר דבר אליו יהוה ויהי כאשר ירא את־בית אביו ואת־אנשי העיר מעשות יומם ויעש לילה"
    },
    {
      "number": 28,
      "hebrew": "וישכימו אנשי העיר בבקר והנה נתץ מזבח הבעל והאשרה אשר־עליו כרתה ואת הפר השני העלה על־המזבח הבנוי"
    },
    {
      "number": 29,
      "hebrew": "ויאמרו איש אל־רעהו מי עשה הדבר הזה וידרשו ויבקשו ויאמרו גדעון בן־יואש עשה הדבר הזה"
    },
    {
      "number": 30,
      "hebrew": "ויאמרו אנשי העיר אל־יואש הוצא את־בנך וימת כי נתץ את־מזבח הבעל וכי כרת האשרה אשר־עליו"
    },
    {
      "number": 31,
      "hebrew": "ויאמר יואש לכל אשר־עמדו עליו האתם תריבון לבעל אם־אתם תושיעון אותו אשר יריב לו יומת עד־הבקר אם־אלהים הוא ירב לו כי נתץ את־מזבחו"
    },
    {
      "number": 32,
      "hebrew": "ויקרא־לו ביום־ההוא ירבעל לאמר ירב בו הבעל כי נתץ את־מזבחו",
      "parsha": "ס"
    },
    {
      "number": 33,
      "hebrew": "וכל־מדין ועמלק ובני־קדם נאספו יחדו ויעברו ויחנו בעמק יזרעאל"
    },
    {
      "number": 34,
      "hebrew": "ורוח יהוה לבשה את־גדעון ויתקע בשופר ויזעק אביעזר אחריו"
    },
    {
      "number": 35,
      "hebrew": "ומלאכים שלח בכל־מנשה ויזעק גם־הוא אחריו ומלאכים שלח באשר ובזבלון ובנפתלי ויעלו לקראתם"
    },
    {
      "number": 36,
      "hebrew": "ויאמר גדעון אל־האלהים אם־ישך מושיע בידי את־ישראל כאשר דברת"
    },
    {
      "number": 37,
      "hebrew": "הנה אנכי מציג את־גזת הצמר בגרן אם טל יהיה על־הגזה לבדה ועל־כל־הארץ חרב וידעתי כי־תושיע בידי את־ישראל כאשר דברת"
    },
    {
      "number": 38,
      "hebrew": "ויהי־כן וישכם ממחרת ויזר את־הגזה וימץ טל מן־הגזה מלוא הספל מים"
    },
    {
      "number": 39,
      "hebrew": "ויאמר גדעון אל־האלהים אל־יחר אפך בי ואדברה אך הפעם אנסה נא־רק־הפעם בגזה יהי־נא חרב אל־הגזה לבדה ועל־כל־הארץ יהיה־טל"
    },
    {
      "number": 40,
      "hebrew": "ויעש אלהים כן בלילה ההוא ויהי־חרב אל־הגזה לבדה ועל־כל־הארץ היה טל",
      "parsha": "פ"
    }
  ]
}