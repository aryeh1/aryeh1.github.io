{
  "book": "Judges",
  "bookHebrew": "שופטים",
  "chapter": 2,
  "verses": [
    {
      "number": 1,
      "hebrew": "ויעל מלאך־יהוה מן־הגלגל אל־הבכים ויאמר אעלה אתכם ממצרים ואביא אתכם אל־הארץ אשר נשבעתי לאבתיכם ואמר לא־אפר בריתי אתכם לעולם"
    },
    {
      "number": 2,
      "hebrew": "ואתם לא־תכרתו ברית ליושבי הארץ הזאת מזבחותיהם תתצון ולא־שמעתם בקלי מה־זאת עשיתם"
    },
    {
      "number": 3,
      "hebrew": "וגם אמרתי לא־אגרש אותם מפניכם והיו לכם לצדים ואלהיהם יהיו לכם למוקש"
    },
    {
      "number": 4,
      "hebrew": "ויהי כדבר מלאך יהוה את־הדברים האלה אל־כל־בני ישראל וישאו העם את־קולם ויבכו"
    },
    {
      "number": 5,
      "hebrew": "ויקראו שם־המקום ההוא בכים ויזבחו־שם ליהוה"
    },
    {
      "number": 6,
      "hebrew": "וישלח יהושע את־העם וילכו בני־ישראל איש לנחלתו לרשת את־הארץ"
    },
    {
      "number": 7,
      "hebrew": "ויעבדו העם את־יהוה כל ימי יהושע וכל ימי הזקנים אשר האריכו ימים אחרי יהושוע אשר ראו את כל־מעשה יהוה הגדול אשר עשה לישראל"
    },
    {
      "number": 8,
      "hebrew": "וימת יהושע בן־נון עבד יהוה בן־מאה ועשר שנים"
    },
    {
      "number": 9,
      "hebrew": "ויקברו אותו בגבול נחלתו בתמנת־חרס בהר אפרים מצפון להר־געש"
    },
    {
      "number": 10,
      "hebrew": "וגם כל־הדור ההוא נאספו אל־אבותיו ויקם דור אחר אחריהם אשר לא־ידעו את־יהוה וגם את־המעשה אשר עשה לישראל"
    },
    {
      "number": 11,
      "hebrew": "ויעשו בני־ישראל את־הרע בעיני יהוה ויעבדו את־הבעלים"
    },
    {
      "number": 12,
      "hebrew": "ויעזבו את־יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשר סביבותיהם וישתחוו להם ויכעסו את־יהוה"
    },
    {
      "number": 13,
      "hebrew": "ויעזבו את־יהוה ויעבדו לבעל ולעשתרות"
    },
    {
      "number": 14,
      "hebrew": "ויחר־אף יהוה בישראל ויתנם ביד־שסים וישסו אותם וימכרם ביד אויביהם מסביב ולא־יכלו עוד לעמד לפני אויביהם"
    },
    {
      "number": 15,
      "hebrew": "בכל אשר יצאו יד־יהוה היתה־בם לרעה כאשר דבר יהוה וכאשר נשבע יהוה להם ויצר להם מאד"
    },
    {
      "number": 16,
      "hebrew": "ויקם יהוה שפטים ויושיעום מיד שסיהם"
    },
    {
      "number": 17,
      "hebrew": "וגם אל־שפטיהם לא שמעו כי זנו אחרי אלהים אחרים וישתחוו להם סרו מהר מן־הדרך אשר הלכו אבותם לשמע מצות־יהוה לא־עשו כן"
    },
    {
      "number": 18,
      "hebrew": "וכי־הקים יהוה להם שפטים והיה יהוה עם־השפט והושיעם מיד איביהם כל ימי השופט כי־ינחם יהוה מנאקתם מפני לחציהם ודחקיהם"
    },
    {
      "number": 19,
      "hebrew": "והיה במות השופט ישבו והשחיתו מאבותם ללכת אחרי אלהים אחרים לעבדם ולהשתחות להם לא הפילו ממעלליהם ומדרכם הקשה"
    },
    {
      "number": 20,
      "hebrew": "ויחר־אף יהוה בישראל ויאמר יען אשר עברו הגוי הזה את־בריתי אשר צויתי את־אבותם ולא שמעו לקולי"
    },
    {
      "number": 21,
      "hebrew": "גם־אני לא אוסיף להוריש איש מפניהם מן־הגוים אשר־עזב יהושע וימת"
    },
    {
      "number": 22,
      "hebrew": "למען נסות בם את־ישראל השמרים הם את־דרך יהוה ללכת בם כאשר שמרו אבותם אם־לא"
    },
    {
      "number": 23,
      "hebrew": "וינח יהוה את־הגוים האלה לבלתי הורישם מהר ולא נתנם ביד־יהושע"
    }
  ]
}