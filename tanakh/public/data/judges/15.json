{
  "book": "Judges",
  "bookHebrew": "שופטים",
  "chapter": 15,
  "verses": [
    {
      "number": 1,
      "hebrew": "ויהי מימים בימי קציר־חטים ויפקד שמשון את־אשתו בגדי עזים ויאמר אבאה אל־אשתי החדרה ולא־נתנו אביה לבוא"
    },
    {
      "number": 2,
      "hebrew": "ויאמר אביה אמר אמרתי כי־שנא שנאתה ואתננה למרעך הלא אחתה הקטנה טובה ממנה תהי־נא לך תחתיה"
    },
    {
      "number": 3,
      "hebrew": "ויאמר להם שמשון נקיתי הפעם מפלשתים כי־עשה אני עמם רעה"
    },
    {
      "number": 4,
      "hebrew": "וילך שמשון וילכד שלש־מאות שועלים ויקח לפדים ויפן זנב אל־זנב וישם לפיד אחד בין־שני הזנבות בתוך"
    },
    {
      "number": 5,
      "hebrew": "ויבער־אש בלפידים וישלח בקמות פלשתים ויבער מגדיש ועד־קמה ועד־כרם זית"
    },
    {
      "number": 6,
      "hebrew": "ויאמרו פלשתים מי עשה זאת ויאמרו שמשון חתן התמני כי לקח את־אשתו ויתנה למרעהו ויעלו פלשתים וישרפו אותה ואת־אביה באש"
    },
    {
      "number": 7,
      "hebrew": "ויאמר להם שמשון אם־תעשון כזאת כי אם־נקמתי בכם ואחר אחדל"
    },
    {
      "number": 8,
      "hebrew": "ויך אותם שוק על־ירך מכה גדולה וירד וישב בסעיף סלע עיטם",
      "parsha": "פ"
    },
    {
      "number": 9,
      "hebrew": "ויעלו פלשתים ויחנו ביהודה וינטשו בלחי"
    },
    {
      "number": 10,
      "hebrew": "ויאמרו איש יהודה למה עליתם עלינו ויאמרו לאסור את־שמשון עלינו לעשות לו כאשר עשה לנו"
    },
    {
      "number": 11,
      "hebrew": "וירדו שלשת אלפים איש מיהודה אל־סעיף סלע עיטם ויאמרו לשמשון הלא ידעת כי־משלים בנו פלשתים ומה־זאת עשית לנו ויאמר להם כאשר עשו לי כן עשיתי להם"
    },
    {
      "number": 12,
      "hebrew": "ויאמרו לו לאסרך ירדנו לתתך ביד־פלשתים ויאמר להם שמשון השבעו לי פן־תפגעון בי אתם"
    },
    {
      "number": 13,
      "hebrew": "ויאמרו לו לאמר לא כי־אסר נאסרך ונתנוך בידם והמת לא נמיתך ויאסרהו בשנים עבתים חדשים ויעלוהו מן־הסלע"
    },
    {
      "number": 14,
      "hebrew": "הוא־בא עד־לחי ופלשתים הריעו לקראתו ותצלח עליו רוח יהוה ותהיינה העבתים אשר על־זרועותיו כפשתים אשר בערו באש וימסו אסוריו מעל ידיו"
    },
    {
      "number": 15,
      "hebrew": "וימצא לחי־חמור טריה וישלח ידו ויקחה ויך־בה אלף איש"
    },
    {
      "number": 16,
      "hebrew": "ויאמר שמשון בלחי החמור חמור חמרתים בלחי החמור הכיתי אלף איש"
    },
    {
      "number": 17,
      "hebrew": "ויהי ככלתו לדבר וישלך הלחי מידו ויקרא למקום ההוא רמת לחי"
    },
    {
      "number": 18,
      "hebrew": "ויצמא מאד ויקרא אל־יהוה ויאמר אתה נתת ביד־עבדך את־התשועה הגדלה הזאת ועתה אמות בצמא ונפלתי ביד הערלים"
    },
    {
      "number": 19,
      "hebrew": "ויבקע אלהים את־המכתש אשר־בלחי ויצאו ממנו מים וישת ותשב רוחו ויחי על־כן קרא שמה עין הקורא אשר בלחי עד היום הזה"
    },
    {
      "number": 20,
      "hebrew": "וישפט את־ישראל בימי פלשתים עשרים שנה",
      "parsha": "פ"
    }
  ]
}