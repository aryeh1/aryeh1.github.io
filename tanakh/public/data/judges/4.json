{
  "book": "Judges",
  "bookHebrew": "שופטים",
  "chapter": 4,
  "verses": [
    {
      "number": 1,
      "hebrew": "ויספו בני ישראל לעשות הרע בעיני יהוה ואהוד מת"
    },
    {
      "number": 2,
      "hebrew": "וימכרם יהוה ביד יבין מלך־כנען אשר מלך בחצור ושר־צבאו סיסרא והוא יושב בחרשת הגוים"
    },
    {
      "number": 3,
      "hebrew": "ויצעקו בני־ישראל אל־יהוה כי תשע מאות רכב־ברזל לו והוא לחץ את־בני ישראל בחזקה עשרים שנה",
      "parsha": "פ"
    },
    {
      "number": 4,
      "hebrew": "ודבורה אשה נביאה אשת לפידות היא שפטה את־ישראל בעת ההיא"
    },
    {
      "number": 5,
      "hebrew": "והיא יושבת תחת־תמר דבורה בין הרמה ובין בית־אל בהר אפרים ויעלו אליה בני ישראל למשפט"
    },
    {
      "number": 6,
      "hebrew": "ותשלח ותקרא לברק בן־אבינעם מקדש נפתלי ותאמר אליו הלא צוה יהוה אלהי־ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון"
    },
    {
      "number": 7,
      "hebrew": "ומשכתי אליך אל־נחל קישון את־סיסרא שר־צבא יבין ואת־רכבו ואת־המונו ונתתיהו בידך"
    },
    {
      "number": 8,
      "hebrew": "ויאמר אליה ברק אם־תלכי עמי והלכתי ואם־לא תלכי עמי לא אלך"
    },
    {
      "number": 9,
      "hebrew": "ותאמר הלך אלך עמך אפס כי לא תהיה תפארתך על־הדרך אשר אתה הולך כי ביד־אשה ימכר יהוה את־סיסרא ותקם דבורה ותלך עם־ברק קדשה"
    },
    {
      "number": 10,
      "hebrew": "ויזעק ברק את־זבולן ואת־נפתלי קדשה ויעל ברגליו עשרת אלפי איש ותעל עמו דבורה"
    },
    {
      "number": 11,
      "hebrew": "וחבר הקיני נפרד מקין מבני חבב חתן משה ויט אהלו עד־אלון בצענים [בצעננים] אשר את־קדש"
    },
    {
      "number": 12,
      "hebrew": "ויגדו לסיסרא כי עלה ברק בן־אבינעם הר־תבור"
    },
    {
      "number": 13,
      "hebrew": "ויזעק סיסרא את־כל־רכבו תשע מאות רכב ברזל ואת־כל־העם אשר אתו מחרשת הגוים אל־נחל קישון"
    },
    {
      "number": 14,
      "hebrew": "ותאמר דברה אל־ברק קום כי זה היום אשר נתן יהוה את־סיסרא בידך הלא יהוה יצא לפניך וירד ברק מהר תבור ועשרת אלפים איש אחריו"
    },
    {
      "number": 15,
      "hebrew": "ויהם יהוה את־סיסרא ואת־כל־הרכב ואת־כל־המחנה לפי־חרב לפני ברק וירד סיסרא מעל המרכבה וינס ברגליו"
    },
    {
      "number": 16,
      "hebrew": "וברק רדף אחרי הרכב ואחרי המחנה עד חרשת הגוים ויפל כל־מחנה סיסרא לפי־חרב לא נשאר עד־אחד"
    },
    {
      "number": 17,
      "hebrew": "וסיסרא נס ברגליו אל־אהל יעל אשת חבר הקיני כי שלום בין יבין מלך־חצור ובין בית חבר הקיני"
    },
    {
      "number": 18,
      "hebrew": "ותצא יעל לקראת סיסרא ותאמר אליו סורה אדני סורה אלי אל־תירא ויסר אליה האהלה ותכסהו בשמיכה"
    },
    {
      "number": 19,
      "hebrew": "ויאמר אליה השקיני־נא מעט־מים כי צמאתי ותפתח את־נאוד החלב ותשקהו ותכסהו"
    },
    {
      "number": 20,
      "hebrew": "ויאמר אליה עמד פתח האהל והיה אם־איש יבוא ושאלך ואמר היש־פה איש ואמרת אין"
    },
    {
      "number": 21,
      "hebrew": "ותקח יעל אשת־חבר את־יתד האהל ותשם את־המקבת בידה ותבוא אליו בלאט ותתקע את־היתד ברקתו ותצנח בארץ והוא־נרדם ויעף וימת"
    },
    {
      "number": 22,
      "hebrew": "והנה ברק רדף את־סיסרא ותצא יעל לקראתו ותאמר לו לך ואראך את־האיש אשר־אתה מבקש ויבא אליה והנה סיסרא נפל מת והיתד ברקתו"
    },
    {
      "number": 23,
      "hebrew": "ויכנע אלהים ביום ההוא את יבין מלך־כנען לפני בני ישראל"
    },
    {
      "number": 24,
      "hebrew": "ותלך יד בני־ישראל הלוך וקשה על יבין מלך־כנען עד אשר הכריתו את יבין מלך־כנען",
      "parsha": "פ"
    }
  ]
}