{
  "book": "Judges",
  "bookHebrew": "שופטים",
  "chapter": 3,
  "verses": [
    {
      "number": 1,
      "hebrew": "ואלה הגוים אשר הניח יהוה לנסות בם את־ישראל את כל־אשר לא־ידעו את כל־מלחמות כנען"
    },
    {
      "number": 2,
      "hebrew": "רק למען דעת דרות בני־ישראל ללמדם מלחמה רק אשר־לפנים לא ידעום"
    },
    {
      "number": 3,
      "hebrew": "חמשת סרני פלשתים וכל־הכנעני והצידני והחוי ישב הר הלבנון מהר בעל חרמון עד לבוא חמת"
    },
    {
      "number": 4,
      "hebrew": "ויהיו לנסות בם את־ישראל לדעת הישמעו את־מצות יהוה אשר־צוה את־אבותם ביד־משה"
    },
    {
      "number": 5,
      "hebrew": "ובני ישראל ישבו בקרב הכנעני החתי והאמרי והפרזי והחוי והיבוסי"
    },
    {
      "number": 6,
      "hebrew": "ויקחו את־בנותיהם להם לנשים ואת־בנותיהם נתנו לבניהם ויעבדו את־אלהיהם",
      "parsha": "פ"
    },
    {
      "number": 7,
      "hebrew": "ויעשו בני־ישראל את־הרע בעיני יהוה וישכחו את־יהוה אלהיהם ויעבדו את־הבעלים ואת־האשרות"
    },
    {
      "number": 8,
      "hebrew": "ויחר־אף יהוה בישראל וימכרם ביד כושן רשעתים מלך ארם נהרים ויעבדו בני־ישראל את־כושן רשעתים שמנה שנים"
    },
    {
      "number": 9,
      "hebrew": "ויזעקו בני־ישראל אל־יהוה ויקם יהוה מושיע לבני ישראל ויושיעם את עתניאל בן־קנז אחי כלב הקטן ממנו"
    },
    {
      "number": 10,
      "hebrew": "ותהי עליו רוח־יהוה וישפט את־ישראל ויצא למלחמה ויתן יהוה בידו את־כושן רשעתים מלך ארם ותעז ידו על כושן רשעתים"
    },
    {
      "number": 11,
      "hebrew": "ותשקט הארץ ארבעים שנה וימת עתניאל בן־קנז",
      "parsha": "פ"
    },
    {
      "number": 12,
      "hebrew": "ויספו בני ישראל לעשות הרע בעיני יהוה ויחזק יהוה את־עגלון מלך־מואב על־ישראל על כי־עשו את־הרע בעיני יהוה"
    },
    {
      "number": 13,
      "hebrew": "ויאסף אליו את־בני עמון ועמלק וילך ויך את־ישראל ויירשו את־עיר התמרים"
    },
    {
      "number": 14,
      "hebrew": "ויעבדו בני־ישראל את־עגלון מלך־מואב שמונה עשרה שנה"
    },
    {
      "number": 15,
      "hebrew": "ויזעקו בני־ישראל אל־יהוה ויקם יהוה להם מושיע את־אהוד בן־גרא בן־הימיני איש אטר יד־ימינו וישלחו בני־ישראל בידו מנחה לעגלון מלך מואב"
    },
    {
      "number": 16,
      "hebrew": "ויעש לו אהוד חרב ולה שני פיות גמד ארכה ויחגר אותה מתחת למדיו על ירך ימינו"
    },
    {
      "number": 17,
      "hebrew": "ויקרב את־המנחה לעגלון מלך מואב ועגלון איש בריא מאד"
    },
    {
      "number": 18,
      "hebrew": "ויהי כאשר כלה להקריב את־המנחה וישלח את־העם נשאי המנחה"
    },
    {
      "number": 19,
      "hebrew": "והוא שב מן־הפסילים אשר את־הגלגל ויאמר דבר־סתר לי אליך המלך ויאמר הס ויצאו מעליו כל־העמדים עליו"
    },
    {
      "number": 20,
      "hebrew": "ואהוד בא אליו והוא־ישב בעלית המקרה אשר־לו לבדו ויאמר אהוד דבר־אלהים לי אליך ויקם מעל הכסא"
    },
    {
      "number": 21,
      "hebrew": "וישלח אהוד את־יד שמאלו ויקח את־החרב מעל ירך ימינו ויתקעה בבטנו"
    },
    {
      "number": 22,
      "hebrew": "ויבא גם־הנצב אחר הלהב ויסגר החלב בעד הלהב כי לא שלף החרב מבטנו ויצא הפרשדנה"
    },
    {
      "number": 23,
      "hebrew": "ויצא אהוד המסדרונה ויסגר דלתות העליה בעדו ונעל"
    },
    {
      "number": 24,
      "hebrew": "והוא יצא ועבדיו באו ויראו והנה דלתות העליה נעלות ויאמרו אך מסיך הוא את־רגליו בחדר המקרה"
    },
    {
      "number": 25,
      "hebrew": "ויחילו עד־בוש והנה איננו פתח דלתות העליה ויקחו את־המפתח ויפתחו והנה אדניהם נפל ארצה מת"
    },
    {
      "number": 26,
      "hebrew": "ואהוד נמלט עד התמהמהם והוא עבר את־הפסילים וימלט השעירתה"
    },
    {
      "number": 27,
      "hebrew": "ויהי בבואו ויתקע בשופר בהר אפרים וירדו עמו בני־ישראל מן־ההר והוא לפניהם"
    },
    {
      "number": 28,
      "hebrew": "ויאמר אלהם רדפו אחרי כי־נתן יהוה את־איביכם את־מואב בידכם וירדו אחריו וילכדו את־מעברות הירדן למואב ולא־נתנו איש לעבר"
    },
    {
      "number": 29,
      "hebrew": "ויכו את־מואב בעת ההיא כעשרת אלפים איש כל־שמן וכל־איש חיל ולא נמלט איש"
    },
    {
      "number": 30,
      "hebrew": "ותכנע מואב ביום ההוא תחת יד ישראל ותשקט הארץ שמונים שנה",
      "parsha": "פ"
    },
    {
      "number": 31,
      "hebrew": "ואחריו היה שמגר בן־ענת ויך את־פלשתים שש־מאות איש במלמד הבקר וישע גם־הוא את־ישראל",
      "parsha": "פ"
    }
  ]
}