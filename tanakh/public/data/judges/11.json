{
  "book": "Judges",
  "bookHebrew": "שופטים",
  "chapter": 11,
  "verses": [
    {
      "number": 1,
      "hebrew": "ויפתח הגלעדי היה גבור חיל והוא בן־אשה זונה ויולד גלעד את־יפתח"
    },
    {
      "number": 2,
      "hebrew": "ותלד אשת־גלעד לו בנים ויגדלו בני־האשה ויגרשו את־יפתח ויאמרו לו לא־תנחל בבית־אבינו כי בן־אשה אחרת אתה"
    },
    {
      "number": 3,
      "hebrew": "ויברח יפתח מפני אחיו וישב בארץ טוב ויתלקטו אל־יפתח אנשים ריקים ויצאו עמו",
      "parsha": "פ"
    },
    {
      "number": 4,
      "hebrew": "ויהי מימים וילחמו בני־עמון עם־ישראל"
    },
    {
      "number": 5,
      "hebrew": "ויהי כאשר־נלחמו בני־עמון עם־ישראל וילכו זקני גלעד לקחת את־יפתח מארץ טוב"
    },
    {
      "number": 6,
      "hebrew": "ויאמרו ליפתח לכה והייתה לנו לקצין ונלחמה בבני עמון"
    },
    {
      "number": 7,
      "hebrew": "ויאמר יפתח לזקני גלעד הלא אתם שנאתם אותי ותגרשוני מבית אבי ומדוע באתם אלי עתה כאשר צר לכם"
    },
    {
      "number": 8,
      "hebrew": "ויאמרו זקני גלעד אל־יפתח לכן עתה שבנו אליך והלכת עמנו ונלחמת בבני עמון והיית לנו לראש לכל ישבי גלעד"
    },
    {
      "number": 9,
      "hebrew": "ויאמר יפתח אל־זקני גלעד אם־משיבים אתם אותי להלחם בבני עמון ונתן יהוה אותם לפני אנכי אהיה לכם לראש"
    },
    {
      "number": 10,
      "hebrew": "ויאמרו זקני־גלעד אל־יפתח יהוה יהיה שמע בינותינו אם־לא כדברך כן נעשה"
    },
    {
      "number": 11,
      "hebrew": "וילך יפתח עם־זקני גלעד וישימו העם אותו עליהם לראש ולקצין וידבר יפתח את־כל־דבריו לפני יהוה במצפה",
      "parsha": "פ"
    },
    {
      "number": 12,
      "hebrew": "וישלח יפתח מלאכים אל־מלך בני־עמון לאמר מה־לי ולך כי־באת אלי להלחם בארצי"
    },
    {
      "number": 13,
      "hebrew": "ויאמר מלך בני־עמון אל־מלאכי יפתח כי־לקח ישראל את־ארצי בעלותו ממצרים מארנון ועד־היבק ועד־הירדן ועתה השיבה אתהן בשלום"
    },
    {
      "number": 14,
      "hebrew": "ויוסף עוד יפתח וישלח מלאכים אל־מלך בני עמון"
    },
    {
      "number": 15,
      "hebrew": "ויאמר לו כה אמר יפתח לא־לקח ישראל את־ארץ מואב ואת־ארץ בני עמון"
    },
    {
      "number": 16,
      "hebrew": "כי בעלותם ממצרים וילך ישראל במדבר עד־ים־סוף ויבא קדשה"
    },
    {
      "number": 17,
      "hebrew": "וישלח ישראל מלאכים אל־מלך אדום לאמר אעברה־נא בארצך ולא שמע מלך אדום וגם אל־מלך מואב שלח ולא אבה וישב ישראל בקדש"
    },
    {
      "number": 18,
      "hebrew": "וילך במדבר ויסב את־ארץ אדום ואת־ארץ מואב ויבא ממזרח־שמש לארץ מואב ויחנון בעבר ארנון ולא־באו בגבול מואב כי ארנון גבול מואב"
    },
    {
      "number": 19,
      "hebrew": "וישלח ישראל מלאכים אל־סיחון מלך־האמרי מלך חשבון ויאמר לו ישראל נעברה־נא בארצך עד־מקומי"
    },
    {
      "number": 20,
      "hebrew": "ולא־האמין סיחון את־ישראל עבר בגבלו ויאסף סיחון את־כל־עמו ויחנו ביהצה וילחם עם־ישראל"
    },
    {
      "number": 21,
      "hebrew": "ויתן יהוה אלהי־ישראל את־סיחון ואת־כל־עמו ביד ישראל ויכום ויירש ישראל את כל־ארץ האמרי יושב הארץ ההיא"
    },
    {
      "number": 22,
      "hebrew": "ויירשו את כל־גבול האמרי מארנון ועד־היבק ומן־המדבר ועד־הירדן"
    },
    {
      "number": 23,
      "hebrew": "ועתה יהוה אלהי ישראל הוריש את־האמרי מפני עמו ישראל ואתה תירשנו"
    },
    {
      "number": 24,
      "hebrew": "הלא את אשר יורישך כמוש אלהיך אותו תירש ואת כל־אשר הוריש יהוה אלהינו מפנינו אותו נירש"
    },
    {
      "number": 25,
      "hebrew": "ועתה הטוב טוב אתה מבלק בן־צפור מלך מואב הרוב רב עם־ישראל אם־נלחם נלחם בם"
    },
    {
      "number": 26,
      "hebrew": "בשבת ישראל בחשבון ובבנותיה ובערעור ובבנותיה ובכל־הערים אשר על־ידי ארנון שלש מאות שנה ומדוע לא־הצלתם בעת ההיא"
    },
    {
      "number": 27,
      "hebrew": "ואנכי לא־חטאתי לך ואתה עשה אתי רעה להלחם בי ישפט יהוה השפט היום בין בני ישראל ובין בני עמון"
    },
    {
      "number": 28,
      "hebrew": "ולא שמע מלך בני עמון אל־דברי יפתח אשר שלח אליו",
      "parsha": "פ"
    },
    {
      "number": 29,
      "hebrew": "ותהי על־יפתח רוח יהוה ויעבר את־הגלעד ואת־מנשה ויעבר את־מצפה גלעד וממצפה גלעד עבר בני עמון"
    },
    {
      "number": 30,
      "hebrew": "וידר יפתח נדר ליהוה ויאמר אם־נתון תתן את־בני עמון בידי"
    },
    {
      "number": 31,
      "hebrew": "והיה היוצא אשר יצא מדלתי ביתי לקראתי בשובי בשלום מבני עמון והיה ליהוה והעליתהו עולה",
      "parsha": "פ"
    },
    {
      "number": 32,
      "hebrew": "ויעבר יפתח אל־בני עמון להלחם בם ויתנם יהוה בידו"
    },
    {
      "number": 33,
      "hebrew": "ויכם מערוער ועד־בואך מנית עשרים עיר ועד אבל כרמים מכה גדולה מאד ויכנעו בני עמון מפני בני ישראל",
      "parsha": "פ"
    },
    {
      "number": 34,
      "hebrew": "ויבא יפתח המצפה אל־ביתו והנה בתו יצאת לקראתו בתפים ובמחלות ורק היא יחידה אין־לו ממנו בן או־בת"
    },
    {
      "number": 35,
      "hebrew": "ויהי כראותו אותה ויקרע את־בגדיו ויאמר אהה בתי הכרע הכרעתני ואת היית בעכרי ואנכי פציתי־פי אל־יהוה ולא אוכל לשוב"
    },
    {
      "number": 36,
      "hebrew": "ותאמר אליו אבי פציתה את־פיך אל־יהוה עשה לי כאשר יצא מפיך אחרי אשר עשה לך יהוה נקמות מאיביך מבני עמון"
    },
    {
      "number": 37,
      "hebrew": "ותאמר אל־אביה יעשה לי הדבר הזה הרפה ממני שנים חדשים ואלכה וירדתי על־ההרים ואבכה על־בתולי אנכי ורעיתי [ורעותי]"
    },
    {
      "number": 38,
      "hebrew": "ויאמר לכי וישלח אותה שני חדשים ותלך היא ורעותיה ותבך על־בתוליה על־ההרים"
    },
    {
      "number": 39,
      "hebrew": "ויהי מקץ שנים חדשים ותשב אל־אביה ויעש לה את־נדרו אשר נדר והיא לא־ידעה איש ותהי־חק בישראל"
    },
    {
      "number": 40,
      "hebrew": "מימים ימימה תלכנה בנות ישראל לתנות לבת־יפתח הגלעדי ארבעת ימים בשנה",
      "parsha": "פ"
    }
  ]
}