{
  "book": "Judges",
  "bookHebrew": "שופטים",
  "chapter": 21,
  "verses": [
    {
      "number": 1,
      "hebrew": "ואיש ישראל נשבע במצפה לאמר איש ממנו לא־יתן בתו לבנימן לאשה"
    },
    {
      "number": 2,
      "hebrew": "ויבא העם בית־אל וישבו שם עד־הערב לפני האלהים וישאו קולם ויבכו בכי גדול"
    },
    {
      "number": 3,
      "hebrew": "ויאמרו למה יהוה אלהי ישראל היתה זאת בישראל להפקד היום מישראל שבט אחד"
    },
    {
      "number": 4,
      "hebrew": "ויהי ממחרת וישכימו העם ויבנו־שם מזבח ויעלו עלות ושלמים",
      "parsha": "פ"
    },
    {
      "number": 5,
      "hebrew": "ויאמרו בני ישראל מי אשר לא־עלה בקהל מכל־שבטי ישראל אל־יהוה כי השבועה הגדולה היתה לאשר לא־עלה אל־יהוה המצפה לאמר מות יומת"
    },
    {
      "number": 6,
      "hebrew": "וינחמו בני ישראל אל־בנימן אחיו ויאמרו נגדע היום שבט אחד מישראל"
    },
    {
      "number": 7,
      "hebrew": "מה־נעשה להם לנותרים לנשים ואנחנו נשבענו ביהוה לבלתי תת־להם מבנותינו לנשים"
    },
    {
      "number": 8,
      "hebrew": "ויאמרו מי אחד משבטי ישראל אשר לא־עלה אל־יהוה המצפה והנה לא בא־איש אל־המחנה מיביש גלעד אל־הקהל"
    },
    {
      "number": 9,
      "hebrew": "ויתפקד העם והנה אין־שם איש מיושבי יבש גלעד"
    },
    {
      "number": 10,
      "hebrew": "וישלחו־שם העדה שנים־עשר אלף איש מבני החיל ויצוו אותם לאמר לכו והכיתם את־יושבי יבש גלעד לפי־חרב והנשים והטף"
    },
    {
      "number": 11,
      "hebrew": "וזה הדבר אשר תעשו כל־זכר וכל־אשה ידעת משכב־זכר תחרימו"
    },
    {
      "number": 12,
      "hebrew": "וימצאו מיושבי יביש גלעד ארבע מאות נערה בתולה אשר לא־ידעה איש למשכב זכר ויביאו אותם אל־המחנה שלה אשר בארץ כנען",
      "parsha": "פ"
    },
    {
      "number": 13,
      "hebrew": "וישלחו כל־העדה וידברו אל־בני בנימן אשר בסלע רמון ויקראו להם שלום"
    },
    {
      "number": 14,
      "hebrew": "וישב בנימן בעת ההיא ויתנו להם הנשים אשר חיו מנשי יבש גלעד ולא־מצאו להם כן"
    },
    {
      "number": 15,
      "hebrew": "והעם נחם לבנימן כי־עשה יהוה פרץ בשבטי ישראל"
    },
    {
      "number": 16,
      "hebrew": "ויאמרו זקני העדה מה־נעשה לנותרים לנשים כי־נשמדה מבנימן אשה"
    },
    {
      "number": 17,
      "hebrew": "ויאמרו ירשת פליטה לבנימן ולא־ימחה שבט מישראל"
    },
    {
      "number": 18,
      "hebrew": "ואנחנו לא נוכל לתת־להם נשים מבנותינו כי־נשבעו בני־ישראל לאמר ארור נתן אשה לבנימן",
      "parsha": "ס"
    },
    {
      "number": 19,
      "hebrew": "ויאמרו הנה חג־יהוה בשלו מימים ימימה אשר מצפונה לבית־אל מזרחה השמש למסלה העלה מבית־אל שכמה ומנגב ללבונה"
    },
    {
      "number": 20,
      "hebrew": "ויצו [ויצוו] את־בני בנימן לאמר לכו וארבתם בכרמים"
    },
    {
      "number": 21,
      "hebrew": "וראיתם והנה אם־יצאו בנות־שילו לחול במחלות ויצאתם מן־הכרמים וחטפתם לכם איש אשתו מבנות שילו והלכתם ארץ בנימן"
    },
    {
      "number": 22,
      "hebrew": "והיה כי־יבאו אבותם או אחיהם לרוב [לריב ] אלינו ואמרנו אליהם חנונו אותם כי לא לקחנו איש אשתו במלחמה כי לא אתם נתתם להם כעת תאשמו",
      "parsha": "ס"
    },
    {
      "number": 23,
      "hebrew": "ויעשו־כן בני בנימן וישאו נשים למספרם מן־המחללות אשר גזלו וילכו וישובו אל־נחלתם ויבנו את־הערים וישבו בהם"
    },
    {
      "number": 24,
      "hebrew": "ויתהלכו משם בני־ישראל בעת ההיא איש לשבטו ולמשפחתו ויצאו משם איש לנחלתו",
      "parsha": "פ"
    },
    {
      "number": 25,
      "hebrew": "בימים ההם אין מלך בישראל איש הישר בעיניו יעשה"
    }
  ]
}