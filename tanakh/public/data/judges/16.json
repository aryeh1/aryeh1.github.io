{
  "book": "Judges",
  "bookHebrew": "שופטים",
  "chapter": 16,
  "verses": [
    {
      "number": 1,
      "hebrew": "וילך שמשון עזתה וירא־שם אשה זונה ויבא אליה"
    },
    {
      "number": 2,
      "hebrew": "לעזתים לאמר בא שמשון הנה ויסבו ויארבו־לו כל־הלילה בשער העיר ויתחרשו כל־הלילה לאמר עד־אור הבקר והרגנהו"
    },
    {
      "number": 3,
      "hebrew": "וישכב שמשון עד־חצי הלילה ויקם בחצי הלילה ויאחז בדלתות שער־העיר ובשתי המזוזות ויסעם עם־הבריח וישם על־כתפיו ויעלם אל־ראש ההר אשר על־פני חברון",
      "parsha": "פ"
    },
    {
      "number": 4,
      "hebrew": "ויהי אחרי־כן ויאהב אשה בנחל שרק ושמה דלילה"
    },
    {
      "number": 5,
      "hebrew": "ויעלו אליה סרני פלשתים ויאמרו לה פתי אותו וראי במה כחו גדול ובמה נוכל לו ואסרנהו לענתו ואנחנו נתן־לך איש אלף ומאה כסף"
    },
    {
      "number": 6,
      "hebrew": "ותאמר דלילה אל־שמשון הגידה־נא לי במה כחך גדול ובמה תאסר לענותך"
    },
    {
      "number": 7,
      "hebrew": "ויאמר אליה שמשון אם־יאסרני בשבעה יתרים לחים אשר לא־חרבו וחליתי והייתי כאחד האדם"
    },
    {
      "number": 8,
      "hebrew": "ויעלו־לה סרני פלשתים שבעה יתרים לחים אשר לא־חרבו ותאסרהו בהם"
    },
    {
      "number": 9,
      "hebrew": "והארב ישב לה בחדר ותאמר אליו פלשתים עליך שמשון וינתק את־היתרים כאשר ינתק פתיל־הנערת בהריחו אש ולא נודע כחו"
    },
    {
      "number": 10,
      "hebrew": "ותאמר דלילה אל־שמשון הנה התלת בי ותדבר אלי כזבים עתה הגידה־נא לי במה תאסר"
    },
    {
      "number": 11,
      "hebrew": "ויאמר אליה אם־אסור יאסרוני בעבתים חדשים אשר לא־נעשה בהם מלאכה וחליתי והייתי כאחד האדם"
    },
    {
      "number": 12,
      "hebrew": "ותקח דלילה עבתים חדשים ותאסרהו בהם ותאמר אליו פלשתים עליך שמשון והארב ישב בחדר וינתקם מעל זרעתיו כחוט"
    },
    {
      "number": 13,
      "hebrew": "ותאמר דלילה אל־שמשון עד־הנה התלת בי ותדבר אלי כזבים הגידה לי במה תאסר ויאמר אליה אם־תארגי את־שבע מחלפות ראשי עם־המסכת"
    },
    {
      "number": 14,
      "hebrew": "ותתקע ביתד ותאמר אליו פלשתים עליך שמשון וייקץ משנתו ויסע את־היתד הארג ואת־המסכת"
    },
    {
      "number": 15,
      "hebrew": "ותאמר אליו איך תאמר אהבתיך ולבך אין אתי זה שלש פעמים התלת בי ולא־הגדת לי במה כחך גדול"
    },
    {
      "number": 16,
      "hebrew": "ויהי כי־הציקה לו בדבריה כל־הימים ותאלצהו ותקצר נפשו למות"
    },
    {
      "number": 17,
      "hebrew": "ויגד־לה את־כל־לבו ויאמר לה מורה לא־עלה על־ראשי כי־נזיר אלהים אני מבטן אמי אם־גלחתי וסר ממני כחי וחליתי והייתי ככל־האדם"
    },
    {
      "number": 18,
      "hebrew": "ותרא דלילה כי־הגיד לה את־כל־לבו ותשלח ותקרא לסרני פלשתים לאמר עלו הפעם כי־הגיד לה [לי] את־כל־לבו ועלו אליה סרני פלשתים ויעלו הכסף בידם"
    },
    {
      "number": 19,
      "hebrew": "ותישנהו על־ברכיה ותקרא לאיש ותגלח את־שבע מחלפות ראשו ותחל לענותו ויסר כחו מעליו"
    },
    {
      "number": 20,
      "hebrew": "ותאמר פלשתים עליך שמשון ויקץ משנתו ויאמר אצא כפעם בפעם ואנער והוא לא ידע כי יהוה סר מעליו"
    },
    {
      "number": 21,
      "hebrew": "ויאחזוהו פלשתים וינקרו את־עיניו ויורידו אותו עזתה ויאסרוהו בנחשתים ויהי טוחן בבית האסירים [האסורים]"
    },
    {
      "number": 22,
      "hebrew": "ויחל שער־ראשו לצמח כאשר גלח",
      "parsha": "פ"
    },
    {
      "number": 23,
      "hebrew": "וסרני פלשתים נאספו לזבח זבח־גדול לדגון אלהיהם ולשמחה ויאמרו נתן אלהינו בידנו את שמשון אויבינו"
    },
    {
      "number": 24,
      "hebrew": "ויראו אתו העם ויהללו את־אלהיהם כי אמרו נתן אלהינו בידנו את־אויבנו ואת מחריב ארצנו ואשר הרבה את־חללינו"
    },
    {
      "number": 25,
      "hebrew": "ויהי כי טוב [כטוב] לבם ויאמרו קראו לשמשון וישחק־לנו ויקראו לשמשון מבית האסירים [האסורים] ויצחק לפניהם ויעמידו אותו בין העמודים"
    },
    {
      "number": 26,
      "hebrew": "ויאמר שמשון אל־הנער המחזיק בידו הניחה אותי והימשני [והמשני] את־העמדים אשר הבית נכון עליהם ואשען עליהם"
    },
    {
      "number": 27,
      "hebrew": "והבית מלא האנשים והנשים ושמה כל סרני פלשתים ועל־הגג כשלשת אלפים איש ואשה הראים בשחוק שמשון"
    },
    {
      "number": 28,
      "hebrew": "ויקרא שמשון אל־יהוה ויאמר אדני יהוה זכרני נא וחזקני נא אך הפעם הזה האלהים ואנקמה נקם־אחת משתי עיני מפלשתים"
    },
    {
      "number": 29,
      "hebrew": "וילפת שמשון את־שני עמודי התוך אשר הבית נכון עליהם ויסמך עליהם אחד בימינו ואחד בשמאלו"
    },
    {
      "number": 30,
      "hebrew": "ויאמר שמשון תמות נפשי עם־פלשתים ויט בכח ויפל הבית על־הסרנים ועל־כל־העם אשר־בו ויהיו המתים אשר המית במותו רבים מאשר המית בחייו"
    },
    {
      "number": 31,
      "hebrew": "וירדו אחיו וכל־בית אביהו וישאו אתו ויעלו ויקברו אותו בין צרעה ובין אשתאל בקבר מנוח אביו והוא שפט את־ישראל עשרים שנה",
      "parsha": "פ"
    }
  ]
}