{
  "book": "Judges",
  "bookHebrew": "שופטים",
  "chapter": 20,
  "verses": [
    {
      "number": 1,
      "hebrew": "ויצאו כל־בני ישראל ותקהל העדה כאיש אחד למדן ועד־באר שבע וארץ הגלעד אל־יהוה המצפה"
    },
    {
      "number": 2,
      "hebrew": "ויתיצבו פנות כל־העם כל שבטי ישראל בקהל עם האלהים ארבע מאות אלף איש רגלי שלף חרב"
    },
    {
      "number": 3,
      "hebrew": "וישמעו בני בנימן כי־עלו בני־ישראל המצפה ויאמרו בני ישראל דברו איכה נהיתה הרעה הזאת"
    },
    {
      "number": 4,
      "hebrew": "ויען האיש הלוי איש האשה הנרצחה ויאמר הגבעתה אשר לבנימן באתי אני ופילגשי ללון"
    },
    {
      "number": 5,
      "hebrew": "ויקמו עלי בעלי הגבעה ויסבו עלי את־הבית לילה אותי דמו להרג ואת־פילגשי ענו ותמת"
    },
    {
      "number": 6,
      "hebrew": "ואחז בפילגשי ואנתחה ואשלחה בכל־שדה נחלת ישראל כי עשו זמה ונבלה בישראל"
    },
    {
      "number": 7,
      "hebrew": "הנה כלכם בני ישראל הבו לכם דבר ועצה הלם"
    },
    {
      "number": 8,
      "hebrew": "ויקם כל־העם כאיש אחד לאמר לא נלך איש לאהלו ולא נסור איש לביתו"
    },
    {
      "number": 9,
      "hebrew": "ועתה זה הדבר אשר נעשה לגבעה עליה בגורל"
    },
    {
      "number": 10,
      "hebrew": "ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם לעשות לבואם לגבע בנימן ככל־הנבלה אשר עשה בישראל"
    },
    {
      "number": 11,
      "hebrew": "ויאסף כל־איש ישראל אל־העיר כאיש אחד חברים"
    },
    {
      "number": 12,
      "hebrew": "וישלחו שבטי ישראל אנשים בכל־שבטי בנימן לאמר מה הרעה הזאת אשר נהיתה בכם"
    },
    {
      "number": 13,
      "hebrew": "ועתה תנו את־האנשים בני־בליעל אשר בגבעה ונמיתם ונבערה רעה מישראל ולא אבו [בני] בנימן לשמע בקול אחיהם בני־ישראל"
    },
    {
      "number": 14,
      "hebrew": "ויאספו בני־בנימן מן־הערים הגבעתה לצאת למלחמה עם־בני ישראל"
    },
    {
      "number": 15,
      "hebrew": "ויתפקדו בני בנימן ביום ההוא מהערים עשרים וששה אלף איש שלף חרב לבד מישבי הגבעה התפקדו שבע מאות איש בחור"
    },
    {
      "number": 16,
      "hebrew": "מכל העם הזה שבע מאות איש בחור אטר יד־ימינו כל־זה קלע באבן אל־השערה ולא יחטא"
    },
    {
      "number": 17,
      "hebrew": "ואיש ישראל התפקדו לבד מבנימן ארבע מאות אלף איש שלף חרב כל־זה איש מלחמה"
    },
    {
      "number": 18,
      "hebrew": "ויקמו ויעלו בית־אל וישאלו באלהים ויאמרו בני ישראל מי יעלה־לנו בתחלה למלחמה עם־בני בנימן ויאמר יהוה יהודה בתחלה"
    },
    {
      "number": 19,
      "hebrew": "ויקומו בני־ישראל בבקר ויחנו על־הגבעה"
    },
    {
      "number": 20,
      "hebrew": "ויצא איש ישראל למלחמה עם־בנימן ויערכו אתם איש־ישראל מלחמה אל־הגבעה"
    },
    {
      "number": 21,
      "hebrew": "ויצאו בני־בנימן מן־הגבעה וישחיתו בישראל ביום ההוא שנים ועשרים אלף איש ארצה"
    },
    {
      "number": 22,
      "hebrew": "ויתחזק העם איש ישראל ויספו לערך מלחמה במקום אשר־ערכו שם ביום הראשון"
    },
    {
      "number": 23,
      "hebrew": "ויעלו בני־ישראל ויבכו לפני־יהוה עד־הערב וישאלו ביהוה לאמר האוסיף לגשת למלחמה עם־בני בנימן אחי ויאמר יהוה עלו אליו"
    },
    {
      "number": 24,
      "hebrew": "ויקרבו בני־ישראל אל־בני בנימן ביום השני"
    },
    {
      "number": 25,
      "hebrew": "ויצא בנימן לקראתם מן־הגבעה ביום השני וישחיתו בבני ישראל עוד שמנת עשר אלף איש ארצה כל־אלה שלפי חרב"
    },
    {
      "number": 26,
      "hebrew": "ויעלו כל־בני ישראל וכל־העם ויבאו בית־אל ויבכו וישבו שם לפני יהוה ויצומו ביום־ההוא עד־הערב ויעלו עלות ושלמים לפני יהוה"
    },
    {
      "number": 27,
      "hebrew": "וישאלו בני־ישראל ביהוה ושם ארון ברית האלהים בימים ההם"
    },
    {
      "number": 28,
      "hebrew": "ופינחס בן־אלעזר בן־אהרן עמד לפניו בימים ההם לאמר האוסף עוד לצאת למלחמה עם־בני־בנימן אחי אם־אחדל ויאמר יהוה עלו כי מחר אתננו בידך"
    },
    {
      "number": 29,
      "hebrew": "וישם ישראל ארבים אל־הגבעה סביב"
    },
    {
      "number": 30,
      "hebrew": "ויעלו בני־ישראל אל־בני בנימן ביום השלישי ויערכו אל־הגבעה כפעם בפעם"
    },
    {
      "number": 31,
      "hebrew": "ויצאו בני־בנימן לקראת העם הנתקו מן־העיר ויחלו להכות מהעם חללים כפעם בפעם במסלות אשר אחת עלה בית־אל ואחת גבעתה בשדה כשלשים איש בישראל"
    },
    {
      "number": 32,
      "hebrew": "ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנהו מן־העיר אל־המסלות"
    },
    {
      "number": 33,
      "hebrew": "וכל איש ישראל קמו ממקומו ויערכו בבעל תמר וארב ישראל מגיח ממקמו ממערה־גבע"
    },
    {
      "number": 34,
      "hebrew": "ויבאו מנגד לגבעה עשרת אלפים איש בחור מכל־ישראל והמלחמה כבדה והם לא ידעו כי־נגעת עליהם הרעה"
    },
    {
      "number": 35,
      "hebrew": "ויגף יהוה את־בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש כל־אלה שלף חרב"
    },
    {
      "number": 36,
      "hebrew": "ויראו בני־בנימן כי נגפו ויתנו איש־ישראל מקום לבנימן כי בטחו אל־הארב אשר שמו אל־הגבעה"
    },
    {
      "number": 37,
      "hebrew": "והארב החישו ויפשטו אל־הגבעה וימשך הארב ויך את־כל־העיר לפי־חרב"
    },
    {
      "number": 38,
      "hebrew": "והמועד היה לאיש ישראל עם־הארב הרב להעלותם משאת העשן מן־העיר"
    },
    {
      "number": 39,
      "hebrew": "ויהפך איש־ישראל במלחמה ובנימן החל להכות חללים באיש־ישראל כשלשים איש כי אמרו אך נגוף נגף הוא לפנינו כמלחמה הראשנה"
    },
    {
      "number": 40,
      "hebrew": "והמשאת החלה לעלות מן־העיר עמוד עשן ויפן בנימן אחריו והנה עלה כליל־העיר השמימה"
    },
    {
      "number": 41,
      "hebrew": "ואיש ישראל הפך ויבהל איש בנימן כי ראה כי־נגעה עליו הרעה"
    },
    {
      "number": 42,
      "hebrew": "ויפנו לפני איש ישראל אל־דרך המדבר והמלחמה הדביקתהו ואשר מהערים משחיתים אותו בתוכו"
    },
    {
      "number": 43,
      "hebrew": "כתרו את־בנימן הרדיפהו מנוחה הדריכהו עד נכח הגבעה ממזרח־שמש"
    },
    {
      "number": 44,
      "hebrew": "ויפלו מבנימן שמנה־עשר אלף איש את־כל־אלה אנשי־חיל"
    },
    {
      "number": 45,
      "hebrew": "ויפנו וינסו המדברה אל־סלע הרמון ויעללהו במסלות חמשת אלפים איש וידביקו אחריו עד־גדעם ויכו ממנו אלפים איש"
    },
    {
      "number": 46,
      "hebrew": "ויהי כל־הנפלים מבנימן עשרים וחמשה אלף איש שלף חרב ביום ההוא את־כל־אלה אנשי־חיל"
    },
    {
      "number": 47,
      "hebrew": "ויפנו וינסו המדברה אל־סלע הרמון שש מאות איש וישבו בסלע רמון ארבעה חדשים"
    },
    {
      "number": 48,
      "hebrew": "ואיש ישראל שבו אל־בני בנימן ויכום לפי־חרב מעיר מתם עד־בהמה עד כל־הנמצא גם כל־הערים הנמצאות שלחו באש"
    }
  ]
}