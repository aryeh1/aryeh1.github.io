{
  "book": "Judges",
  "bookHebrew": "שופטים",
  "chapter": 8,
  "verses": [
    {
      "number": 1,
      "hebrew": "ויאמרו אליו איש אפרים מה־הדבר הזה עשית לנו לבלתי קראות לנו כי הלכת להלחם במדין ויריבון אתו בחזקה"
    },
    {
      "number": 2,
      "hebrew": "ויאמר אליהם מה־עשיתי עתה ככם הלוא טוב עללות אפרים מבציר אביעזר"
    },
    {
      "number": 3,
      "hebrew": "בידכם נתן אלהים את־שרי מדין את־ערב ואת־זאב ומה־יכלתי עשות ככם אז רפתה רוחם מעליו בדברו הדבר הזה"
    },
    {
      "number": 4,
      "hebrew": "ויבא גדעון הירדנה עבר הוא ושלש־מאות האיש אשר אתו עיפים ורדפים"
    },
    {
      "number": 5,
      "hebrew": "ויאמר לאנשי סכות תנו־נא ככרות לחם לעם אשר ברגלי כי־עיפים הם ואנכי רדף אחרי זבח וצלמנע מלכי מדין"
    },
    {
      "number": 6,
      "hebrew": "ויאמר שרי סכות הכף זבח וצלמנע עתה בידך כי־נתן לצבאך לחם"
    },
    {
      "number": 7,
      "hebrew": "ויאמר גדעון לכן בתת יהוה את־זבח ואת־צלמנע בידי ודשתי את־בשרכם את־קוצי המדבר ואת־הברקנים"
    },
    {
      "number": 8,
      "hebrew": "ויעל משם פנואל וידבר אליהם כזאת ויענו אותו אנשי פנואל כאשר ענו אנשי סכות"
    },
    {
      "number": 9,
      "hebrew": "ויאמר גם־לאנשי פנואל לאמר בשובי בשלום אתץ את־המגדל הזה",
      "parsha": "פ"
    },
    {
      "number": 10,
      "hebrew": "וזבח וצלמנע בקרקר ומחניהם עמם כחמשת עשר אלף כל הנותרים מכל מחנה בני־קדם והנפלים מאה ועשרים אלף איש שלף חרב"
    },
    {
      "number": 11,
      "hebrew": "ויעל גדעון דרך השכוני באהלים מקדם לנבח ויגבהה ויך את־המחנה והמחנה היה בטח"
    },
    {
      "number": 12,
      "hebrew": "וינוסו זבח וצלמנע וירדף אחריהם וילכד את־שני מלכי מדין את־זבח ואת־צלמנע וכל־המחנה החריד"
    },
    {
      "number": 13,
      "hebrew": "וישב גדעון בן־יואש מן־המלחמה מלמעלה החרס"
    },
    {
      "number": 14,
      "hebrew": "וילכד־נער מאנשי סכות וישאלהו ויכתב אליו את־שרי סכות ואת־זקניה שבעים ושבעה איש"
    },
    {
      "number": 15,
      "hebrew": "ויבא אל־אנשי סכות ויאמר הנה זבח וצלמנע אשר חרפתם אותי לאמר הכף זבח וצלמנע עתה בידך כי נתן לאנשיך היעפים לחם"
    },
    {
      "number": 16,
      "hebrew": "ויקח את־זקני העיר ואת־קוצי המדבר ואת־הברקנים וידע בהם את אנשי סכות"
    },
    {
      "number": 17,
      "hebrew": "ואת־מגדל פנואל נתץ ויהרג את־אנשי העיר"
    },
    {
      "number": 18,
      "hebrew": "ויאמר אל־זבח ואל־צלמנע איפה האנשים אשר הרגתם בתבור ויאמרו כמוך כמוהם אחד כתאר בני המלך"
    },
    {
      "number": 19,
      "hebrew": "ויאמר אחי בני־אמי הם חי־יהוה לו החיתם אותם לא הרגתי אתכם"
    },
    {
      "number": 20,
      "hebrew": "ויאמר ליתר בכורו קום הרג אותם ולא־שלף הנער חרבו כי ירא כי עודנו נער"
    },
    {
      "number": 21,
      "hebrew": "ויאמר זבח וצלמנע קום אתה ופגע־בנו כי כאיש גבורתו ויקם גדעון ויהרג את־זבח ואת־צלמנע ויקח את־השהרנים אשר בצוארי גמליהם",
      "parsha": "פ"
    },
    {
      "number": 22,
      "hebrew": "ויאמרו איש־ישראל אל־גדעון משל־בנו גם־אתה גם־בנך גם בן־בנך כי הושעתנו מיד מדין"
    },
    {
      "number": 23,
      "hebrew": "ויאמר אלהם גדעון לא־אמשל אני בכם ולא־ימשל בני בכם יהוה ימשל בכם"
    },
    {
      "number": 24,
      "hebrew": "ויאמר אלהם גדעון אשאלה מכם שאלה ותנו־לי איש נזם שללו כי־נזמי זהב להם כי ישמעאלים הם"
    },
    {
      "number": 25,
      "hebrew": "ויאמרו נתון נתן ויפרשו את־השמלה וישליכו שמה איש נזם שללו"
    },
    {
      "number": 26,
      "hebrew": "ויהי משקל נזמי הזהב אשר שאל אלף ושבע־מאות זהב לבד מן־השהרנים והנטפות ובגדי הארגמן שעל מלכי מדין ולבד מן־הענקות אשר בצוארי גמליהם"
    },
    {
      "number": 27,
      "hebrew": "ויעש אותו גדעון לאפוד ויצג אותו בעירו בעפרה ויזנו כל־ישראל אחריו שם ויהי לגדעון ולביתו למוקש"
    },
    {
      "number": 28,
      "hebrew": "ויכנע מדין לפני בני ישראל ולא יספו לשאת ראשם ותשקט הארץ ארבעים שנה בימי גדעון",
      "parsha": "פ"
    },
    {
      "number": 29,
      "hebrew": "וילך ירבעל בן־יואש וישב בביתו"
    },
    {
      "number": 30,
      "hebrew": "ולגדעון היו שבעים בנים יצאי ירכו כי־נשים רבות היו לו"
    },
    {
      "number": 31,
      "hebrew": "ופילגשו אשר בשכם ילדה־לו גם־היא בן וישם את־שמו אבימלך"
    },
    {
      "number": 32,
      "hebrew": "וימת גדעון בן־יואש בשיבה טובה ויקבר בקבר יואש אביו בעפרה אבי העזרי",
      "parsha": "פ"
    },
    {
      "number": 33,
      "hebrew": "ויהי כאשר מת גדעון וישובו בני ישראל ויזנו אחרי הבעלים וישימו להם בעל ברית לאלהים"
    },
    {
      "number": 34,
      "hebrew": "ולא זכרו בני ישראל את־יהוה אלהיהם המציל אותם מיד כל־איביהם מסביב"
    },
    {
      "number": 35,
      "hebrew": "ולא־עשו חסד עם־בית ירבעל גדעון ככל־הטובה אשר עשה עם־ישראל",
      "parsha": "פ"
    }
  ]
}