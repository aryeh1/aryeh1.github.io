{
  "book": "Judges",
  "bookHebrew": "שופטים",
  "chapter": 13,
  "verses": [
    {
      "number": 1,
      "hebrew": "ויספו בני ישראל לעשות הרע בעיני יהוה ויתנם יהוה ביד־פלשתים ארבעים שנה",
      "parsha": "פ"
    },
    {
      "number": 2,
      "hebrew": "ויהי איש אחד מצרעה ממשפחת הדני ושמו מנוח ואשתו עקרה ולא ילדה"
    },
    {
      "number": 3,
      "hebrew": "וירא מלאך־יהוה אל־האשה ויאמר אליה הנה־נא את־עקרה ולא ילדת והרית וילדת בן"
    },
    {
      "number": 4,
      "hebrew": "ועתה השמרי נא ואל־תשתי יין ושכר ואל־תאכלי כל־טמא"
    },
    {
      "number": 5,
      "hebrew": "כי הנך הרה וילדת בן ומורה לא־יעלה על־ראשו כי־נזיר אלהים יהיה הנער מן־הבטן והוא יחל להושיע את־ישראל מיד פלשתים"
    },
    {
      "number": 6,
      "hebrew": "ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד ולא שאלתיהו אי־מזה הוא ואת־שמו לא־הגיד לי"
    },
    {
      "number": 7,
      "hebrew": "ויאמר לי הנך הרה וילדת בן ועתה אל־תשתי יין ושכר ואל־תאכלי כל־טמאה כי־נזיר אלהים יהיה הנער מן־הבטן עד־יום מותו",
      "parsha": "פ"
    },
    {
      "number": 8,
      "hebrew": "ויעתר מנוח אל־יהוה ויאמר בי אדוני איש האלהים אשר שלחת יבוא־נא עוד אלינו ויורנו מה־נעשה לנער היולד"
    },
    {
      "number": 9,
      "hebrew": "וישמע האלהים בקול מנוח ויבא מלאך האלהים עוד אל־האשה והיא יושבת בשדה ומנוח אישה אין עמה"
    },
    {
      "number": 10,
      "hebrew": "ותמהר האשה ותרץ ותגד לאישה ותאמר אליו הנה נראה אלי האיש אשר־בא ביום אלי"
    },
    {
      "number": 11,
      "hebrew": "ויקם וילך מנוח אחרי אשתו ויבא אל־האיש ויאמר לו האתה האיש אשר־דברת אל־האשה ויאמר אני"
    },
    {
      "number": 12,
      "hebrew": "ויאמר מנוח עתה יבא דבריך מה־יהיה משפט־הנער ומעשהו"
    },
    {
      "number": 13,
      "hebrew": "ויאמר מלאך יהוה אל־מנוח מכל אשר־אמרתי אל־האשה תשמר"
    },
    {
      "number": 14,
      "hebrew": "מכל אשר־יצא מגפן היין לא תאכל ויין ושכר אל־תשת וכל־טמאה אל־תאכל כל אשר־צויתיה תשמר",
      "parsha": "ס"
    },
    {
      "number": 15,
      "hebrew": "ויאמר מנוח אל־מלאך יהוה נעצרה־נא אותך ונעשה לפניך גדי עזים"
    },
    {
      "number": 16,
      "hebrew": "ויאמר מלאך יהוה אל־מנוח אם־תעצרני לא־אכל בלחמך ואם־תעשה עלה ליהוה תעלנה כי לא־ידע מנוח כי־מלאך יהוה הוא"
    },
    {
      "number": 17,
      "hebrew": "ויאמר מנוח אל־מלאך יהוה מי שמך כי־יבא דבריך [דברך] וכבדנוך"
    },
    {
      "number": 18,
      "hebrew": "ויאמר לו מלאך יהוה למה זה תשאל לשמי והוא־פלאי",
      "parsha": "פ"
    },
    {
      "number": 19,
      "hebrew": "ויקח מנוח את־גדי העזים ואת־המנחה ויעל על־הצור ליהוה ומפלא לעשות ומנוח ואשתו ראים"
    },
    {
      "number": 20,
      "hebrew": "ויהי בעלות הלהב מעל המזבח השמימה ויעל מלאך־יהוה בלהב המזבח ומנוח ואשתו ראים ויפלו על־פניהם ארצה"
    },
    {
      "number": 21,
      "hebrew": "ולא־יסף עוד מלאך יהוה להראה אל־מנוח ואל־אשתו אז ידע מנוח כי־מלאך יהוה הוא"
    },
    {
      "number": 22,
      "hebrew": "ויאמר מנוח אל־אשתו מות נמות כי אלהים ראינו"
    },
    {
      "number": 23,
      "hebrew": "ותאמר לו אשתו לו חפץ יהוה להמיתנו לא־לקח מידנו עלה ומנחה ולא הראנו את־כל־אלה וכעת לא השמיענו כזאת"
    },
    {
      "number": 24,
      "hebrew": "ותלד האשה בן ותקרא את־שמו שמשון ויגדל הנער ויברכהו יהוה"
    },
    {
      "number": 25,
      "hebrew": "ותחל רוח יהוה לפעמו במחנה־דן בין צרעה ובין אשתאל",
      "parsha": "פ"
    }
  ]
}