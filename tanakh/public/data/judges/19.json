{
  "book": "Judges",
  "bookHebrew": "שופטים",
  "chapter": 19,
  "verses": [
    {
      "number": 1,
      "hebrew": "ויהי בימים ההם ומלך אין בישראל ויהי איש לוי גר בירכתי הר־אפרים ויקח־לו אשה פילגש מבית לחם יהודה"
    },
    {
      "number": 2,
      "hebrew": "ותזנה עליו פילגשו ותלך מאתו אל־בית אביה אל־בית לחם יהודה ותהי־שם ימים ארבעה חדשים"
    },
    {
      "number": 3,
      "hebrew": "ויקם אישה וילך אחריה לדבר על־לבה להשיבו [להשיבה] ונערו עמו וצמד חמרים ותביאהו בית אביה ויראהו אבי הנערה וישמח לקראתו"
    },
    {
      "number": 4,
      "hebrew": "ויחזק־בו חתנו אבי הנערה וישב אתו שלשת ימים ויאכלו וישתו וילינו שם"
    },
    {
      "number": 5,
      "hebrew": "ויהי ביום הרביעי וישכימו בבקר ויקם ללכת ויאמר אבי הנערה אל־חתנו סעד לבך פת־לחם ואחר תלכו"
    },
    {
      "number": 6,
      "hebrew": "וישבו ויאכלו שניהם יחדו וישתו ויאמר אבי הנערה אל־האיש הואל־נא ולין ויטב לבך"
    },
    {
      "number": 7,
      "hebrew": "ויקם האיש ללכת ויפצר־בו חתנו וישב וילן שם"
    },
    {
      "number": 8,
      "hebrew": "וישכם בבקר ביום החמישי ללכת ויאמר אבי הנערה סעד־נא לבבך והתמהמהו עד־נטות היום ויאכלו שניהם"
    },
    {
      "number": 9,
      "hebrew": "ויקם האיש ללכת הוא ופילגשו ונערו ויאמר לו חתנו אבי הנערה הנה נא רפה היום לערב לינו־נא הנה חנות היום לין פה וייטב לבבך והשכמתם מחר לדרככם והלכת לאהלך"
    },
    {
      "number": 10,
      "hebrew": "ולא־אבה האיש ללון ויקם וילך ויבא עד־נכח יבוס היא ירושלם ועמו צמד חמורים חבושים ופילגשו עמו"
    },
    {
      "number": 11,
      "hebrew": "הם עם־יבוס והיום רד מאד ויאמר הנער אל־אדניו לכה־נא ונסורה אל־עיר־היבוסי הזאת ונלין בה"
    },
    {
      "number": 12,
      "hebrew": "ויאמר אליו אדניו לא נסור אל־עיר נכרי אשר לא־מבני ישראל הנה ועברנו עד־גבעה"
    },
    {
      "number": 13,
      "hebrew": "ויאמר לנערו לך ונקרבה באחד המקמות ולנו בגבעה או ברמה"
    },
    {
      "number": 14,
      "hebrew": "ויעברו וילכו ותבא להם השמש אצל הגבעה אשר לבנימן"
    },
    {
      "number": 15,
      "hebrew": "ויסרו שם לבוא ללון בגבעה ויבא וישב ברחוב העיר ואין איש מאסף־אותם הביתה ללון"
    },
    {
      "number": 16,
      "hebrew": "והנה איש זקן בא מן־מעשהו מן־השדה בערב והאיש מהר אפרים והוא־גר בגבעה ואנשי המקום בני ימיני"
    },
    {
      "number": 17,
      "hebrew": "וישא עיניו וירא את־האיש הארח ברחב העיר ויאמר האיש הזקן אנה תלך ומאין תבוא"
    },
    {
      "number": 18,
      "hebrew": "ויאמר אליו עברים אנחנו מבית־לחם יהודה עד־ירכתי הר־אפרים משם אנכי ואלך עד־בית לחם יהודה ואת־בית יהוה אני הלך ואין איש מאסף אותי הביתה"
    },
    {
      "number": 19,
      "hebrew": "וגם־תבן גם־מספוא יש לחמורינו וגם לחם ויין יש־לי ולאמתך ולנער עם־עבדיך אין מחסור כל־דבר"
    },
    {
      "number": 20,
      "hebrew": "ויאמר האיש הזקן שלום לך רק כל־מחסורך עלי רק ברחוב אל־תלן"
    },
    {
      "number": 21,
      "hebrew": "ויביאהו לביתו ויבול לחמורים וירחצו רגליהם ויאכלו וישתו"
    },
    {
      "number": 22,
      "hebrew": "המה מיטיבים את־לבם והנה אנשי העיר אנשי בני־בליעל נסבו את־הבית מתדפקים על־הדלת ויאמרו אל־האיש בעל הבית הזקן לאמר הוצא את־האיש אשר־בא אל־ביתך ונדענו"
    },
    {
      "number": 23,
      "hebrew": "ויצא אליהם האיש בעל הבית ויאמר אלהם אל־אחי אל־תרעו נא אחרי אשר־בא האיש הזה אל־ביתי אל־תעשו את־הנבלה הזאת"
    },
    {
      "number": 24,
      "hebrew": "הנה בתי הבתולה ופילגשהו אוציאה־נא אותם וענו אותם ועשו להם הטוב בעיניכם ולאיש הזה לא תעשו דבר הנבלה הזאת"
    },
    {
      "number": 25,
      "hebrew": "ולא־אבו האנשים לשמע לו ויחזק האיש בפילגשו ויצא אליהם החוץ וידעו אותה ויתעללו־בה כל־הלילה עד־הבקר וישלחוה בעלות [כעלות] השחר"
    },
    {
      "number": 26,
      "hebrew": "ותבא האשה לפנות הבקר ותפל פתח בית־האיש אשר־אדוניה שם עד־האור"
    },
    {
      "number": 27,
      "hebrew": "ויקם אדניה בבקר ויפתח דלתות הבית ויצא ללכת לדרכו והנה האשה פילגשו נפלת פתח הבית וידיה על־הסף"
    },
    {
      "number": 28,
      "hebrew": "ויאמר אליה קומי ונלכה ואין ענה ויקחה על־החמור ויקם האיש וילך למקמו"
    },
    {
      "number": 29,
      "hebrew": "ויבא אל־ביתו ויקח את־המאכלת ויחזק בפילגשו וינתחה לעצמיה לשנים עשר נתחים וישלחה בכל גבול ישראל"
    },
    {
      "number": 30,
      "hebrew": "והיה כל־הראה ואמר לא־נהיתה ולא־נראתה כזאת למיום עלות בני־ישראל מארץ מצרים עד היום הזה שימו־לכם עליה עצו ודברו",
      "parsha": "פ"
    }
  ]
}