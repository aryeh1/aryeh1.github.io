{
  "book": "Judges",
  "bookHebrew": "שופטים",
  "chapter": 1,
  "verses": [
    {
      "number": 1,
      "hebrew": "ויהי אחרי מות יהושע וישאלו בני ישראל ביהוה לאמר מי יעלה־לנו אל־הכנעני בתחלה להלחם בו"
    },
    {
      "number": 2,
      "hebrew": "ויאמר יהוה יהודה יעלה הנה נתתי את־הארץ בידו"
    },
    {
      "number": 3,
      "hebrew": "ויאמר יהודה לשמעון אחיו עלה אתי בגורלי ונלחמה בכנעני והלכתי גם־אני אתך בגורלך וילך אתו שמעון"
    },
    {
      "number": 4,
      "hebrew": "ויעל יהודה ויתן יהוה את־הכנעני והפרזי בידם ויכום בבזק עשרת אלפים איש"
    },
    {
      "number": 5,
      "hebrew": "וימצאו את־אדני בזק בבזק וילחמו בו ויכו את־הכנעני ואת־הפרזי"
    },
    {
      "number": 6,
      "hebrew": "וינס אדני בזק וירדפו אחריו ויאחזו אתו ויקצצו את־בהנות ידיו ורגליו"
    },
    {
      "number": 7,
      "hebrew": "ויאמר אדני־בזק שבעים מלכים בהנות ידיהם ורגליהם מקצצים היו מלקטים תחת שלחני כאשר עשיתי כן שלם־לי אלהים ויביאהו ירושלם וימת שם",
      "parsha": "פ"
    },
    {
      "number": 8,
      "hebrew": "וילחמו בני־יהודה בירושלם וילכדו אותה ויכוה לפי־חרב ואת־העיר שלחו באש"
    },
    {
      "number": 9,
      "hebrew": "ואחר ירדו בני יהודה להלחם בכנעני יושב ההר והנגב והשפלה"
    },
    {
      "number": 10,
      "hebrew": "וילך יהודה אל־הכנעני היושב בחברון ושם־חברון לפנים קרית ארבע ויכו את־ששי ואת־אחימן ואת־תלמי"
    },
    {
      "number": 11,
      "hebrew": "וילך משם אל־יושבי דביר ושם־דביר לפנים קרית־ספר"
    },
    {
      "number": 12,
      "hebrew": "ויאמר כלב אשר־יכה את־קרית־ספר ולכדה ונתתי לו את־עכסה בתי לאשה"
    },
    {
      "number": 13,
      "hebrew": "וילכדה עתניאל בן־קנז אחי כלב הקטן ממנו ויתן־לו את־עכסה בתו לאשה"
    },
    {
      "number": 14,
      "hebrew": "ויהי בבואה ותסיתהו לשאול מאת־אביה השדה ותצנח מעל החמור ויאמר־לה כלב מה־לך"
    },
    {
      "number": 15,
      "hebrew": "ותאמר לו הבה־לי ברכה כי ארץ הנגב נתתני ונתתה לי גלת מים ויתן־לה כלב את גלת עלית ואת גלת תחתית",
      "parsha": "פ"
    },
    {
      "number": 16,
      "hebrew": "ובני קיני חתן משה עלו מעיר התמרים את־בני יהודה מדבר יהודה אשר בנגב ערד וילך וישב את־העם"
    },
    {
      "number": 17,
      "hebrew": "וילך יהודה את־שמעון אחיו ויכו את־הכנעני יושב צפת ויחרימו אותה ויקרא את־שם־העיר חרמה"
    },
    {
      "number": 18,
      "hebrew": "וילכד יהודה את־עזה ואת־גבולה ואת־אשקלון ואת־גבולה ואת־עקרון ואת־גבולה"
    },
    {
      "number": 19,
      "hebrew": "ויהי יהוה את־יהודה וירש את־ההר כי לא להוריש את־ישבי העמק כי־רכב ברזל להם"
    },
    {
      "number": 20,
      "hebrew": "ויתנו לכלב את־חברון כאשר דבר משה ויורש משם את־שלשה בני הענק"
    },
    {
      "number": 21,
      "hebrew": "ואת־היבוסי ישב ירושלם לא הורישו בני בנימן וישב היבוסי את־בני בנימן בירושלם עד היום הזה",
      "parsha": "פ"
    },
    {
      "number": 22,
      "hebrew": "ויעלו בית־יוסף גם־הם בית־אל ויהוה עמם"
    },
    {
      "number": 23,
      "hebrew": "ויתירו בית־יוסף בבית־אל ושם־העיר לפנים לוז"
    },
    {
      "number": 24,
      "hebrew": "ויראו השמרים איש יוצא מן־העיר ויאמרו לו הראנו נא את־מבוא העיר ועשינו עמך חסד"
    },
    {
      "number": 25,
      "hebrew": "ויראם את־מבוא העיר ויכו את־העיר לפי־חרב ואת־האיש ואת־כל־משפחתו שלחו"
    },
    {
      "number": 26,
      "hebrew": "וילך האיש ארץ החתים ויבן עיר ויקרא שמה לוז הוא שמה עד היום הזה",
      "parsha": "פ"
    },
    {
      "number": 27,
      "hebrew": "ולא־הוריש מנשה את־בית־שאן ואת־בנותיה ואת־תענך ואת־בנתיה ואת־ישב [ישבי] דור ואת־בנותיה ואת־יושבי יבלעם ואת־בנתיה ואת־יושבי מגדו ואת־בנותיה ויואל הכנעני לשבת בארץ הזאת"
    },
    {
      "number": 28,
      "hebrew": "ויהי כי־חזק ישראל וישם את־הכנעני למס והוריש לא הורישו",
      "parsha": "ס"
    },
    {
      "number": 29,
      "hebrew": "ואפרים לא הוריש את־הכנעני היושב בגזר וישב הכנעני בקרבו בגזר",
      "parsha": "ס"
    },
    {
      "number": 30,
      "hebrew": "זבולן לא הוריש את־יושבי קטרון ואת־יושבי נהלל וישב הכנעני בקרבו ויהיו למס",
      "parsha": "ס"
    },
    {
      "number": 31,
      "hebrew": "אשר לא הוריש את־ישבי עכו ואת־יושבי צידון ואת־אחלב ואת־אכזיב ואת־חלבה ואת־אפיק ואת־רחב"
    },
    {
      "number": 32,
      "hebrew": "וישב האשרי בקרב הכנעני ישבי הארץ כי לא הורישו",
      "parsha": "ס"
    },
    {
      "number": 33,
      "hebrew": "נפתלי לא־הוריש את־ישבי בית־שמש ואת־ישבי בית־ענת וישב בקרב הכנעני ישבי הארץ וישבי בית־שמש ובית ענת היו להם למס"
    },
    {
      "number": 34,
      "hebrew": "וילחצו האמרי את־בני־דן ההרה כי־לא נתנו לרדת לעמק"
    },
    {
      "number": 35,
      "hebrew": "ויואל האמרי לשבת בהר־חרס באילון ובשעלבים ותכבד יד בית־יוסף ויהיו למס"
    },
    {
      "number": 36,
      "hebrew": "וגבול האמרי ממעלה עקרבים מהסלע ומעלה",
      "parsha": "פ"
    }
  ]
}