{
  "book": "Judges",
  "bookHebrew": "שופטים",
  "chapter": 17,
  "verses": [
    {
      "number": 1,
      "hebrew": "ויהי־איש מהר־אפרים ושמו מיכיהו"
    },
    {
      "number": 2,
      "hebrew": "ויאמר לאמו אלף ומאה הכסף אשר לקח־לך ואתי [ואת] אלית וגם אמרת באזני הנה־הכסף אתי אני לקחתיו ותאמר אמו ברוך בני ליהוה"
    },
    {
      "number": 3,
      "hebrew": "וישב את־אלף־ומאה הכסף לאמו ותאמר אמו הקדש הקדשתי את־הכסף ליהוה מידי לבני לעשות פסל ומסכה ועתה אשיבנו לך"
    },
    {
      "number": 4,
      "hebrew": "וישב את־הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו"
    },
    {
      "number": 5,
      "hebrew": "והאיש מיכה לו בית אלהים ויעש אפוד ותרפים וימלא את־יד אחד מבניו ויהי־לו לכהן"
    },
    {
      "number": 6,
      "hebrew": "בימים ההם אין מלך בישראל איש הישר בעיניו יעשה",
      "parsha": "פ"
    },
    {
      "number": 7,
      "hebrew": "ויהי־נער מבית לחם יהודה ממשפחת יהודה והוא לוי והוא גר־שם"
    },
    {
      "number": 8,
      "hebrew": "וילך האיש מהעיר מבית לחם יהודה לגור באשר ימצא ויבא הר־אפרים עד־בית מיכה לעשות דרכו"
    },
    {
      "number": 9,
      "hebrew": "ויאמר־לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא"
    },
    {
      "number": 10,
      "hebrew": "ויאמר לו מיכה שבה עמדי והיה־לי לאב ולכהן ואנכי אתן־לך עשרת כסף לימים וערך בגדים ומחיתך וילך הלוי"
    },
    {
      "number": 11,
      "hebrew": "ויואל הלוי לשבת את־האיש ויהי הנער לו כאחד מבניו"
    },
    {
      "number": 12,
      "hebrew": "וימלא מיכה את־יד הלוי ויהי־לו הנער לכהן ויהי בבית מיכה"
    },
    {
      "number": 13,
      "hebrew": "ויאמר מיכה עתה ידעתי כי־ייטיב יהוה לי כי היה־לי הלוי לכהן",
      "parsha": "פ"
    }
  ]
}