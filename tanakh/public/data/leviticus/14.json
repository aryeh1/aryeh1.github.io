{
  "book": "Leviticus",
  "bookHebrew": "ויקרא",
  "chapter": 14,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "זאת תהיה תורת המצרע ביום טהרתו והובא אל־הכהן"
    },
    {
      "number": 3,
      "hebrew": "ויצא הכהן אל־מחוץ למחנה וראה הכהן והנה נרפא נגע־הצרעת מן־הצרוע"
    },
    {
      "number": 4,
      "hebrew": "וצוה הכהן ולקח למטהר שתי־צפרים חיות טהרות ועץ ארז ושני תולעת ואזב"
    },
    {
      "number": 5,
      "hebrew": "וצוה הכהן ושחט את־הצפור האחת אל־כלי־חרש על־מים חיים"
    },
    {
      "number": 6,
      "hebrew": "את־הצפר החיה יקח אתה ואת־עץ הארז ואת־שני התולעת ואת־האזב וטבל אותם ואת הצפר החיה בדם הצפר השחטה על המים החיים"
    },
    {
      "number": 7,
      "hebrew": "והזה על המטהר מן־הצרעת שבע פעמים וטהרו ושלח את־הצפר החיה על־פני השדה"
    },
    {
      "number": 8,
      "hebrew": "וכבס המטהר את־בגדיו וגלח את־כל־שערו ורחץ במים וטהר ואחר יבוא אל־המחנה וישב מחוץ לאהלו שבעת ימים"
    },
    {
      "number": 9,
      "hebrew": "והיה ביום השביעי יגלח את־כל־שערו את־ראשו ואת־זקנו ואת גבת עיניו ואת־כל־שערו יגלח וכבס את־בגדיו ורחץ את־בשרו במים וטהר"
    },
    {
      "number": 10,
      "hebrew": "וביום השמיני יקח שני־כבשים תמימים וכבשה אחת בת־שנתה תמימה ושלשה עשרנים סלת מנחה בלולה בשמן ולג אחד שמן"
    },
    {
      "number": 11,
      "hebrew": "והעמיד הכהן המטהר את האיש המטהר ואתם לפני יהוה פתח אהל מועד"
    },
    {
      "number": 12,
      "hebrew": "ולקח הכהן את־הכבש האחד והקריב אתו לאשם ואת־לג השמן והניף אתם תנופה לפני יהוה"
    },
    {
      "number": 13,
      "hebrew": "ושחט את־הכבש במקום אשר ישחט את־החטאת ואת־העלה במקום הקדש כי כחטאת האשם הוא לכהן קדש קדשים הוא"
    },
    {
      "number": 14,
      "hebrew": "ולקח הכהן מדם האשם ונתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית"
    },
    {
      "number": 15,
      "hebrew": "ולקח הכהן מלג השמן ויצק על־כף הכהן השמאלית"
    },
    {
      "number": 16,
      "hebrew": "וטבל הכהן את־אצבעו הימנית מן־השמן אשר על־כפו השמאלית והזה מן־השמן באצבעו שבע פעמים לפני יהוה"
    },
    {
      "number": 17,
      "hebrew": "ומיתר השמן אשר על־כפו יתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית על דם האשם"
    },
    {
      "number": 18,
      "hebrew": "והנותר בשמן אשר על־כף הכהן יתן על־ראש המטהר וכפר עליו הכהן לפני יהוה"
    },
    {
      "number": 19,
      "hebrew": "ועשה הכהן את־החטאת וכפר על־המטהר מטמאתו ואחר ישחט את־העלה"
    },
    {
      "number": 20,
      "hebrew": "והעלה הכהן את־העלה ואת־המנחה המזבחה וכפר עליו הכהן וטהר",
      "parsha": "ס"
    },
    {
      "number": 21,
      "hebrew": "ואם־דל הוא ואין ידו משגת ולקח כבש אחד אשם לתנופה לכפר עליו ועשרון סלת אחד בלול בשמן למנחה ולג שמן"
    },
    {
      "number": 22,
      "hebrew": "ושתי תרים או שני בני יונה אשר תשיג ידו והיה אחד חטאת והאחד עלה"
    },
    {
      "number": 23,
      "hebrew": "והביא אתם ביום השמיני לטהרתו אל־הכהן אל־פתח אהל־מועד לפני יהוה"
    },
    {
      "number": 24,
      "hebrew": "ולקח הכהן את־כבש האשם ואת־לג השמן והניף אתם הכהן תנופה לפני יהוה"
    },
    {
      "number": 25,
      "hebrew": "ושחט את־כבש האשם ולקח הכהן מדם האשם ונתן על־תנוך אזן־המטהר הימנית ועל־בהן ידו הימנית ועל־בהן רגלו הימנית"
    },
    {
      "number": 26,
      "hebrew": "ומן־השמן יצק הכהן על־כף הכהן השמאלית"
    },
    {
      "number": 27,
      "hebrew": "והזה הכהן באצבעו הימנית מן־השמן אשר על־כפו השמאלית שבע פעמים לפני יהוה"
    },
    {
      "number": 28,
      "hebrew": "ונתן הכהן מן־השמן אשר על־כפו על־תנוך אזן המטהר הימנית ועל־בהן ידו הימנית ועל־בהן רגלו הימנית על־מקום דם האשם"
    },
    {
      "number": 29,
      "hebrew": "והנותר מן־השמן אשר על־כף הכהן יתן על־ראש המטהר לכפר עליו לפני יהוה"
    },
    {
      "number": 30,
      "hebrew": "ועשה את־האחד מן־התרים או מן־בני היונה מאשר תשיג ידו"
    },
    {
      "number": 31,
      "hebrew": "את אשר־תשיג ידו את־האחד חטאת ואת־האחד עלה על־המנחה וכפר הכהן על המטהר לפני יהוה"
    },
    {
      "number": 32,
      "hebrew": "זאת תורת אשר־בו נגע צרעת אשר לא־תשיג ידו בטהרתו",
      "parsha": "פ"
    },
    {
      "number": 33,
      "hebrew": "וידבר יהוה אל־משה ואל־אהרן לאמר"
    },
    {
      "number": 34,
      "hebrew": "כי תבאו אל־ארץ כנען אשר אני נתן לכם לאחזה ונתתי נגע צרעת בבית ארץ אחזתכם"
    },
    {
      "number": 35,
      "hebrew": "ובא אשר־לו הבית והגיד לכהן לאמר כנגע נראה לי בבית"
    },
    {
      "number": 36,
      "hebrew": "וצוה הכהן ופנו את־הבית בטרם יבא הכהן לראות את־הנגע ולא יטמא כל־אשר בבית ואחר כן יבא הכהן לראות את־הבית"
    },
    {
      "number": 37,
      "hebrew": "וראה את־הנגע והנה הנגע בקירת הבית שקערורת ירקרקת או אדמדמת ומראיהן שפל מן־הקיר"
    },
    {
      "number": 38,
      "hebrew": "ויצא הכהן מן־הבית אל־פתח הבית והסגיר את־הבית שבעת ימים"
    },
    {
      "number": 39,
      "hebrew": "ושב הכהן ביום השביעי וראה והנה פשה הנגע בקירת הבית"
    },
    {
      "number": 40,
      "hebrew": "וצוה הכהן וחלצו את־האבנים אשר בהן הנגע והשליכו אתהן אל־מחוץ לעיר אל־מקום טמא"
    },
    {
      "number": 41,
      "hebrew": "ואת־הבית יקצע מבית סביב ושפכו את־העפר אשר הקצו אל־מחוץ לעיר אל־מקום טמא"
    },
    {
      "number": 42,
      "hebrew": "ולקחו אבנים אחרות והביאו אל־תחת האבנים ועפר אחר יקח וטח את־הבית"
    },
    {
      "number": 43,
      "hebrew": "ואם־ישוב הנגע ופרח בבית אחר חלץ את־האבנים ואחרי הקצות את־הבית ואחרי הטוח"
    },
    {
      "number": 44,
      "hebrew": "ובא הכהן וראה והנה פשה הנגע בבית צרעת ממארת הוא בבית טמא הוא"
    },
    {
      "number": 45,
      "hebrew": "ונתץ את־הבית את־אבניו ואת־עציו ואת כל־עפר הבית והוציא אל־מחוץ לעיר אל־מקום טמא"
    },
    {
      "number": 46,
      "hebrew": "והבא אל־הבית כל־ימי הסגיר אתו יטמא עד־הערב"
    },
    {
      "number": 47,
      "hebrew": "והשכב בבית יכבס את־בגדיו והאכל בבית יכבס את־בגדיו"
    },
    {
      "number": 48,
      "hebrew": "ואם־בא יבא הכהן וראה והנה לא־פשה הנגע בבית אחרי הטח את־הבית וטהר הכהן את־הבית כי נרפא הנגע"
    },
    {
      "number": 49,
      "hebrew": "ולקח לחטא את־הבית שתי צפרים ועץ ארז ושני תולעת ואזב"
    },
    {
      "number": 50,
      "hebrew": "ושחט את־הצפר האחת אל־כלי־חרש על־מים חיים"
    },
    {
      "number": 51,
      "hebrew": "ולקח את־עץ־הארז ואת־האזב ואת שני התולעת ואת הצפר החיה וטבל אתם בדם הצפר השחוטה ובמים החיים והזה אל־הבית שבע פעמים"
    },
    {
      "number": 52,
      "hebrew": "וחטא את־הבית בדם הצפור ובמים החיים ובצפר החיה ובעץ הארז ובאזב ובשני התולעת"
    },
    {
      "number": 53,
      "hebrew": "ושלח את־הצפר החיה אל־מחוץ לעיר אל־פני השדה וכפר על־הבית וטהר"
    },
    {
      "number": 54,
      "hebrew": "זאת התורה לכל־נגע הצרעת ולנתק"
    },
    {
      "number": 55,
      "hebrew": "ולצרעת הבגד ולבית"
    },
    {
      "number": 56,
      "hebrew": "ולשאת ולספחת ולבהרת"
    },
    {
      "number": 57,
      "hebrew": "להורת ביום הטמא וביום הטהר זאת תורת הצרעת",
      "parsha": "פ"
    }
  ]
}