{
  "book": "Leviticus",
  "bookHebrew": "ויקרא",
  "chapter": 24,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "צו את־בני ישראל ויקחו אליך שמן זית זך כתית למאור להעלת נר תמיד"
    },
    {
      "number": 3,
      "hebrew": "מחוץ לפרכת העדת באהל מועד יערך אתו אהרן מערב עד־בקר לפני יהוה תמיד חקת עולם לדרתיכם"
    },
    {
      "number": 4,
      "hebrew": "על המנרה הטהרה יערך את־הנרות לפני יהוה תמיד"
    },
    {
      "number": 5,
      "hebrew": "ולקחת סלת ואפית אתה שתים עשרה חלות שני עשרנים יהיה החלה האחת"
    },
    {
      "number": 6,
      "hebrew": "ושמת אותם שתים מערכות שש המערכת על השלחן הטהר לפני יהוה"
    },
    {
      "number": 7,
      "hebrew": "ונתת על־המערכת לבנה זכה והיתה ללחם לאזכרה אשה ליהוה"
    },
    {
      "number": 8,
      "hebrew": "ביום השבת ביום השבת יערכנו לפני יהוה תמיד מאת בני־ישראל ברית עולם"
    },
    {
      "number": 9,
      "hebrew": "והיתה לאהרן ולבניו ואכלהו במקום קדש כי קדש קדשים הוא לו מאשי יהוה חק־עולם"
    },
    {
      "number": 10,
      "hebrew": "ויצא בן־אשה ישראלית והוא בן־איש מצרי בתוך בני ישראל וינצו במחנה בן הישראלית ואיש הישראלי"
    },
    {
      "number": 11,
      "hebrew": "ויקב בן־האשה הישראלית את־השם ויקלל ויביאו אתו אל־משה ושם אמו שלמית בת־דברי למטה־דן"
    },
    {
      "number": 12,
      "hebrew": "ויניחהו במשמר לפרש להם על־פי יהוה"
    },
    {
      "number": 13,
      "hebrew": "וידבר יהוה אל־משה לאמר"
    },
    {
      "number": 14,
      "hebrew": "הוצא את־המקלל אל־מחוץ למחנה וסמכו כל־השמעים את־ידיהם על־ראשו ורגמו אתו כל־העדה"
    },
    {
      "number": 15,
      "hebrew": "ואל־בני ישראל תדבר לאמר איש איש כי־יקלל אלהיו ונשא חטאו"
    },
    {
      "number": 16,
      "hebrew": "ונקב שם־יהוה מות יומת רגום ירגמו־בו כל־העדה כגר כאזרח בנקבו־שם יומת"
    },
    {
      "number": 17,
      "hebrew": "ואיש כי יכה כל־נפש אדם מות יומת"
    },
    {
      "number": 18,
      "hebrew": "ומכה נפש־בהמה ישלמנה נפש תחת נפש"
    },
    {
      "number": 19,
      "hebrew": "ואיש כי־יתן מום בעמיתו כאשר עשה כן יעשה לו"
    },
    {
      "number": 20,
      "hebrew": "שבר תחת שבר עין תחת עין שן תחת שן כאשר יתן מום באדם כן ינתן בו"
    },
    {
      "number": 21,
      "hebrew": "ומכה בהמה ישלמנה ומכה אדם יומת"
    },
    {
      "number": 22,
      "hebrew": "משפט אחד יהיה לכם כגר כאזרח יהיה כי אני יהוה אלהיכם"
    },
    {
      "number": 23,
      "hebrew": "וידבר משה אל־בני ישראל ויוציאו את־המקלל אל־מחוץ למחנה וירגמו אתו אבן ובני־ישראל עשו כאשר צוה יהוה את־משה"
    }
  ]
}