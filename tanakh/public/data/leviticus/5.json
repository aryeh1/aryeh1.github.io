{
  "book": "Leviticus",
  "bookHebrew": "ויקרא",
  "chapter": 5,
  "verses": [
    {
      "number": 1,
      "hebrew": "ונפש כי־תחטא ושמעה קול אלה והוא עד או ראה או ידע אם־לוא יגיד ונשא עונו"
    },
    {
      "number": 2,
      "hebrew": "או נפש אשר תגע בכל־דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם"
    },
    {
      "number": 3,
      "hebrew": "או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם"
    },
    {
      "number": 4,
      "hebrew": "או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו והוא־ידע ואשם לאחת מאלה"
    },
    {
      "number": 5,
      "hebrew": "והיה כי־יאשם לאחת מאלה והתודה אשר חטא עליה"
    },
    {
      "number": 6,
      "hebrew": "והביא את־אשמו ליהוה על חטאתו אשר חטא נקבה מן־הצאן כשבה או־שעירת עזים לחטאת וכפר עליו הכהן מחטאתו"
    },
    {
      "number": 7,
      "hebrew": "ואם־לא תגיע ידו די שה והביא את־אשמו אשר חטא שתי תרים או־שני בני־יונה ליהוה אחד לחטאת ואחד לעלה"
    },
    {
      "number": 8,
      "hebrew": "והביא אתם אל־הכהן והקריב את־אשר לחטאת ראשונה ומלק את־ראשו ממול ערפו ולא יבדיל"
    },
    {
      "number": 9,
      "hebrew": "והזה מדם החטאת על־קיר המזבח והנשאר בדם ימצה אל־יסוד המזבח חטאת הוא"
    },
    {
      "number": 10,
      "hebrew": "ואת־השני יעשה עלה כמשפט וכפר עליו הכהן מחטאתו אשר־חטא ונסלח לו",
      "parsha": "ס"
    },
    {
      "number": 11,
      "hebrew": "ואם־לא תשיג ידו לשתי תרים או לשני בני־יונה והביא את־קרבנו אשר חטא עשירת האפה סלת לחטאת לא־ישים עליה שמן ולא־יתן עליה לבנה כי חטאת היא"
    },
    {
      "number": 12,
      "hebrew": "והביאה אל־הכהן וקמץ הכהן ממנה מלוא קמצו את־אזכרתה והקטיר המזבחה על אשי יהוה חטאת הוא"
    },
    {
      "number": 13,
      "hebrew": "וכפר עליו הכהן על־חטאתו אשר־חטא מאחת מאלה ונסלח לו והיתה לכהן כמנחה",
      "parsha": "ס"
    },
    {
      "number": 14,
      "hebrew": "וידבר יהוה אל־משה לאמר"
    },
    {
      "number": 15,
      "hebrew": "נפש כי־תמעל מעל וחטאה בשגגה מקדשי יהוה והביא את־אשמו ליהוה איל תמים מן־הצאן בערכך כסף־שקלים בשקל־הקדש לאשם"
    },
    {
      "number": 16,
      "hebrew": "ואת אשר חטא מן־הקדש ישלם ואת־חמישתו יוסף עליו ונתן אתו לכהן והכהן יכפר עליו באיל האשם ונסלח לו",
      "parsha": "פ"
    },
    {
      "number": 17,
      "hebrew": "ואם־נפש כי תחטא ועשתה אחת מכל־מצות יהוה אשר לא תעשינה ולא־ידע ואשם ונשא עונו"
    },
    {
      "number": 18,
      "hebrew": "והביא איל תמים מן־הצאן בערכך לאשם אל־הכהן וכפר עליו הכהן על שגגתו אשר־שגג והוא לא־ידע ונסלח לו"
    },
    {
      "number": 19,
      "hebrew": "אשם הוא אשם אשם ליהוה",
      "parsha": "פ"
    },
    {
      "number": 20,
      "hebrew": "וידבר יהוה אל־משה לאמר"
    },
    {
      "number": 21,
      "hebrew": "נפש כי תחטא ומעלה מעל ביהוה וכחש בעמיתו בפקדון או־בתשומת יד או בגזל או עשק את־עמיתו"
    },
    {
      "number": 22,
      "hebrew": "או־מצא אבדה וכחש בה ונשבע על־שקר על־אחת מכל אשר־יעשה האדם לחטא בהנה"
    },
    {
      "number": 23,
      "hebrew": "והיה כי־יחטא ואשם והשיב את־הגזלה אשר גזל או את־העשק אשר עשק או את־הפקדון אשר הפקד אתו או את־האבדה אשר מצא"
    },
    {
      "number": 24,
      "hebrew": "או מכל אשר־ישבע עליו לשקר ושלם אתו בראשו וחמשתיו יסף עליו לאשר הוא לו יתננו ביום אשמתו"
    },
    {
      "number": 25,
      "hebrew": "ואת־אשמו יביא ליהוה איל תמים מן־הצאן בערכך לאשם אל־הכהן"
    },
    {
      "number": 26,
      "hebrew": "וכפר עליו הכהן לפני יהוה ונסלח לו על־אחת מכל אשר־יעשה לאשמה בה",
      "parsha": "פ"
    }
  ]
}