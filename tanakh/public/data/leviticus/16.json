{
  "book": "Leviticus",
  "bookHebrew": "ויקרא",
  "chapter": 16,
  "verses": [
    {
      "number": 1,
      "hebrew": "וידבר יהוה אל־משה אחרי מות שני בני אהרן בקרבתם לפני־יהוה וימתו"
    },
    {
      "number": 2,
      "hebrew": "ויאמר יהוה אל־משה דבר אל־אהרן אחיך ואל־יבא בכל־עת אל־הקדש מבית לפרכת אל־פני הכפרת אשר על־הארן ולא ימות כי בענן אראה על־הכפרת"
    },
    {
      "number": 3,
      "hebrew": "בזאת יבא אהרן אל־הקדש בפר בן־בקר לחטאת ואיל לעלה"
    },
    {
      "number": 4,
      "hebrew": "כתנת־בד קדש ילבש ומכנסי־בד יהיו על־בשרו ובאבנט בד יחגר ובמצנפת בד יצנף בגדי־קדש הם ורחץ במים את־בשרו ולבשם"
    },
    {
      "number": 5,
      "hebrew": "ומאת עדת בני ישראל יקח שני־שעירי עזים לחטאת ואיל אחד לעלה"
    },
    {
      "number": 6,
      "hebrew": "והקריב אהרן את־פר החטאת אשר־לו וכפר בעדו ובעד ביתו"
    },
    {
      "number": 7,
      "hebrew": "ולקח את־שני השעירם והעמיד אתם לפני יהוה פתח אהל מועד"
    },
    {
      "number": 8,
      "hebrew": "ונתן אהרן על־שני השעירם גורלות גורל אחד ליהוה וגורל אחד לעזאזל"
    },
    {
      "number": 9,
      "hebrew": "והקריב אהרן את־השעיר אשר עלה עליו הגורל ליהוה ועשהו חטאת"
    },
    {
      "number": 10,
      "hebrew": "והשעיר אשר עלה עליו הגורל לעזאזל יעמד־חי לפני יהוה לכפר עליו לשלח אתו לעזאזל המדברה"
    },
    {
      "number": 11,
      "hebrew": "והקריב אהרן את־פר החטאת אשר־לו וכפר בעדו ובעד ביתו ושחט את־פר החטאת אשר־לו"
    },
    {
      "number": 12,
      "hebrew": "ולקח מלא־המחתה גחלי־אש מעל המזבח מלפני יהוה ומלא חפניו קטרת סמים דקה והביא מבית לפרכת"
    },
    {
      "number": 13,
      "hebrew": "ונתן את־הקטרת על־האש לפני יהוה וכסה ענן הקטרת את־הכפרת אשר על־העדות ולא ימות"
    },
    {
      "number": 14,
      "hebrew": "ולקח מדם הפר והזה באצבעו על־פני הכפרת קדמה ולפני הכפרת יזה שבע־פעמים מן־הדם באצבעו"
    },
    {
      "number": 15,
      "hebrew": "ושחט את־שעיר החטאת אשר לעם והביא את־דמו אל־מבית לפרכת ועשה את־דמו כאשר עשה לדם הפר והזה אתו על־הכפרת ולפני הכפרת"
    },
    {
      "number": 16,
      "hebrew": "וכפר על־הקדש מטמאת בני ישראל ומפשעיהם לכל־חטאתם וכן יעשה לאהל מועד השכן אתם בתוך טמאתם"
    },
    {
      "number": 17,
      "hebrew": "וכל־אדם לא־יהיה באהל מועד בבאו לכפר בקדש עד־צאתו וכפר בעדו ובעד ביתו ובעד כל־קהל ישראל"
    },
    {
      "number": 18,
      "hebrew": "ויצא אל־המזבח אשר לפני־יהוה וכפר עליו ולקח מדם הפר ומדם השעיר ונתן על־קרנות המזבח סביב"
    },
    {
      "number": 19,
      "hebrew": "והזה עליו מן־הדם באצבעו שבע פעמים וטהרו וקדשו מטמאת בני ישראל"
    },
    {
      "number": 20,
      "hebrew": "וכלה מכפר את־הקדש ואת־אהל מועד ואת־המזבח והקריב את־השעיר החי"
    },
    {
      "number": 21,
      "hebrew": "וסמך אהרן את־שתי ידו [ידיו] על ראש השעיר החי והתודה עליו את־כל־עונת בני ישראל ואת־כל־פשעיהם לכל־חטאתם ונתן אתם על־ראש השעיר ושלח ביד־איש עתי המדברה"
    },
    {
      "number": 22,
      "hebrew": "ונשא השעיר עליו את־כל־עונתם אל־ארץ גזרה ושלח את־השעיר במדבר"
    },
    {
      "number": 23,
      "hebrew": "ובא אהרן אל־אהל מועד ופשט את־בגדי הבד אשר לבש בבאו אל־הקדש והניחם שם"
    },
    {
      "number": 24,
      "hebrew": "ורחץ את־בשרו במים במקום קדוש ולבש את־בגדיו ויצא ועשה את־עלתו ואת־עלת העם וכפר בעדו ובעד העם"
    },
    {
      "number": 25,
      "hebrew": "ואת חלב החטאת יקטיר המזבחה"
    },
    {
      "number": 26,
      "hebrew": "והמשלח את־השעיר לעזאזל יכבס בגדיו ורחץ את־בשרו במים ואחרי־כן יבוא אל־המחנה"
    },
    {
      "number": 27,
      "hebrew": "ואת פר החטאת ואת שעיר החטאת אשר הובא את־דמם לכפר בקדש יוציא אל־מחוץ למחנה ושרפו באש את־ערתם ואת־בשרם ואת־פרשם"
    },
    {
      "number": 28,
      "hebrew": "והשרף אתם יכבס בגדיו ורחץ את־בשרו במים ואחרי־כן יבוא אל־המחנה"
    },
    {
      "number": 29,
      "hebrew": "והיתה לכם לחקת עולם בחדש השביעי בעשור לחדש תענו את־נפשתיכם וכל־מלאכה לא תעשו האזרח והגר הגר בתוככם"
    },
    {
      "number": 30,
      "hebrew": "כי־ביום הזה יכפר עליכם לטהר אתכם מכל חטאתיכם לפני יהוה תטהרו"
    },
    {
      "number": 31,
      "hebrew": "שבת שבתון היא לכם ועניתם את־נפשתיכם חקת עולם"
    },
    {
      "number": 32,
      "hebrew": "וכפר הכהן אשר־ימשח אתו ואשר ימלא את־ידו לכהן תחת אביו ולבש את־בגדי הבד בגדי הקדש"
    },
    {
      "number": 33,
      "hebrew": "וכפר את־מקדש הקדש ואת־אהל מועד ואת־המזבח יכפר ועל הכהנים ועל־כל־עם הקהל יכפר"
    },
    {
      "number": 34,
      "hebrew": "והיתה־זאת לכם לחקת עולם לכפר על־בני ישראל מכל־חטאתם אחת בשנה ויעש כאשר צוה יהוה את־משה"
    }
  ]
}