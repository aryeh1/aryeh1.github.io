{
  "book": "Leviticus",
  "bookHebrew": "ויקרא",
  "chapter": 27,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "דבר אל־בני ישראל ואמרת אלהם איש כי יפלא נדר בערכך נפשת ליהוה"
    },
    {
      "number": 3,
      "hebrew": "והיה ערכך הזכר מבן עשרים שנה ועד בן־ששים שנה והיה ערכך חמשים שקל כסף בשקל הקדש"
    },
    {
      "number": 4,
      "hebrew": "ואם־נקבה הוא והיה ערכך שלשים שקל"
    },
    {
      "number": 5,
      "hebrew": "ואם מבן־חמש שנים ועד בן־עשרים שנה והיה ערכך הזכר עשרים שקלים ולנקבה עשרת שקלים"
    },
    {
      "number": 6,
      "hebrew": "ואם מבן־חדש ועד בן־חמש שנים והיה ערכך הזכר חמשה שקלים כסף ולנקבה ערכך שלשת שקלים כסף"
    },
    {
      "number": 7,
      "hebrew": "ואם מבן־ששים שנה ומעלה אם־זכר והיה ערכך חמשה עשר שקל ולנקבה עשרה שקלים"
    },
    {
      "number": 8,
      "hebrew": "ואם־מך הוא מערכך והעמידו לפני הכהן והעריך אתו הכהן על־פי אשר תשיג יד הנדר יעריכנו הכהן"
    },
    {
      "number": 9,
      "hebrew": "ואם־בהמה אשר יקריבו ממנה קרבן ליהוה כל אשר יתן ממנו ליהוה יהיה־קדש"
    },
    {
      "number": 10,
      "hebrew": "לא יחליפנו ולא־ימיר אתו טוב ברע או־רע בטוב ואם־המר ימיר בהמה בבהמה והיה־הוא ותמורתו יהיה־קדש"
    },
    {
      "number": 11,
      "hebrew": "ואם כל־בהמה טמאה אשר לא־יקריבו ממנה קרבן ליהוה והעמיד את־הבהמה לפני הכהן"
    },
    {
      "number": 12,
      "hebrew": "והעריך הכהן אתה בין טוב ובין רע כערכך הכהן כן יהיה"
    },
    {
      "number": 13,
      "hebrew": "ואם־גאל יגאלנה ויסף חמישתו על־ערכך"
    },
    {
      "number": 14,
      "hebrew": "ואיש כי־יקדש את־ביתו קדש ליהוה והעריכו הכהן בין טוב ובין רע כאשר יעריך אתו הכהן כן יקום"
    },
    {
      "number": 15,
      "hebrew": "ואם־המקדיש יגאל את־ביתו ויסף חמישית כסף־ערכך עליו והיה לו"
    },
    {
      "number": 16,
      "hebrew": "ואם משדה אחזתו יקדיש איש ליהוה והיה ערכך לפי זרעו זרע חמר שערים בחמשים שקל כסף"
    },
    {
      "number": 17,
      "hebrew": "אם־משנת היבל יקדיש שדהו כערכך יקום"
    },
    {
      "number": 18,
      "hebrew": "ואם־אחר היבל יקדיש שדהו וחשב־לו הכהן את־הכסף על־פי השנים הנותרת עד שנת היבל ונגרע מערכך"
    },
    {
      "number": 19,
      "hebrew": "ואם־גאל יגאל את־השדה המקדיש אתו ויסף חמשית כסף־ערכך עליו וקם לו"
    },
    {
      "number": 20,
      "hebrew": "ואם־לא יגאל את־השדה ואם־מכר את־השדה לאיש אחר לא יגאל עוד"
    },
    {
      "number": 21,
      "hebrew": "והיה השדה בצאתו ביבל קדש ליהוה כשדה החרם לכהן תהיה אחזתו"
    },
    {
      "number": 22,
      "hebrew": "ואם את־שדה מקנתו אשר לא משדה אחזתו יקדיש ליהוה"
    },
    {
      "number": 23,
      "hebrew": "וחשב־לו הכהן את מכסת הערכך עד שנת היבל ונתן את־הערכך ביום ההוא קדש ליהוה"
    },
    {
      "number": 24,
      "hebrew": "בשנת היובל ישוב השדה לאשר קנהו מאתו לאשר־לו אחזת הארץ"
    },
    {
      "number": 25,
      "hebrew": "וכל־ערכך יהיה בשקל הקדש עשרים גרה יהיה השקל"
    },
    {
      "number": 26,
      "hebrew": "אך־בכור אשר־יבכר ליהוה בבהמה לא־יקדיש איש אתו אם־שור אם־שה ליהוה הוא"
    },
    {
      "number": 27,
      "hebrew": "ואם בבהמה הטמאה ופדה בערכך ויסף חמשתו עליו ואם־לא יגאל ונמכר בערכך"
    },
    {
      "number": 28,
      "hebrew": "אך־כל־חרם אשר יחרם איש ליהוה מכל־אשר־לו מאדם ובהמה ומשדה אחזתו לא ימכר ולא יגאל כל־חרם קדש־קדשים הוא ליהוה"
    },
    {
      "number": 29,
      "hebrew": "כל־חרם אשר יחרם מן־האדם לא יפדה מות יומת"
    },
    {
      "number": 30,
      "hebrew": "וכל־מעשר הארץ מזרע הארץ מפרי העץ ליהוה הוא קדש ליהוה"
    },
    {
      "number": 31,
      "hebrew": "ואם־גאל יגאל איש ממעשרו חמשיתו יסף עליו"
    },
    {
      "number": 32,
      "hebrew": "וכל־מעשר בקר וצאן כל אשר־יעבר תחת השבט העשירי יהיה־קדש ליהוה"
    },
    {
      "number": 33,
      "hebrew": "לא יבקר בין־טוב לרע ולא ימירנו ואם־המר ימירנו והיה־הוא ותמורתו יהיה־קדש לא יגאל"
    },
    {
      "number": 34,
      "hebrew": "אלה המצות אשר צוה יהוה את־משה אל־בני ישראל בהר סיני"
    }
  ]
}