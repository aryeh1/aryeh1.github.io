{
  "book": "Leviticus",
  "bookHebrew": "ויקרא",
  "chapter": 18,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "דבר אל־בני ישראל ואמרת אלהם אני יהוה אלהיכם"
    },
    {
      "number": 3,
      "hebrew": "כמעשה ארץ־מצרים אשר ישבתם־בה לא תעשו וכמעשה ארץ־כנען אשר אני מביא אתכם שמה לא תעשו ובחקתיהם לא תלכו"
    },
    {
      "number": 4,
      "hebrew": "את־משפטי תעשו ואת־חקתי תשמרו ללכת בהם אני יהוה אלהיכם"
    },
    {
      "number": 5,
      "hebrew": "ושמרתם את־חקתי ואת־משפטי אשר יעשה אתם האדם וחי בהם אני יהוה",
      "parsha": "ס"
    },
    {
      "number": 6,
      "hebrew": "איש איש אל־כל־שאר בשרו לא תקרבו לגלות ערוה אני יהוה",
      "parsha": "ס"
    },
    {
      "number": 7,
      "hebrew": "ערות אביך וערות אמך לא תגלה אמך הוא לא תגלה ערותה",
      "parsha": "ס"
    },
    {
      "number": 8,
      "hebrew": "ערות אשת־אביך לא תגלה ערות אביך הוא",
      "parsha": "ס"
    },
    {
      "number": 9,
      "hebrew": "ערות אחותך בת־אביך או בת־אמך מולדת בית או מולדת חוץ לא תגלה ערותן",
      "parsha": "ס"
    },
    {
      "number": 10,
      "hebrew": "ערות בת־בנך או בת־בתך לא תגלה ערותן כי ערותך הנה",
      "parsha": "ס"
    },
    {
      "number": 11,
      "hebrew": "ערות בת־אשת אביך מולדת אביך אחותך הוא לא תגלה ערותה",
      "parsha": "ס"
    },
    {
      "number": 12,
      "hebrew": "ערות אחות־אביך לא תגלה שאר אביך הוא",
      "parsha": "ס"
    },
    {
      "number": 13,
      "hebrew": "ערות אחות־אמך לא תגלה כי־שאר אמך הוא",
      "parsha": "ס"
    },
    {
      "number": 14,
      "hebrew": "ערות אחי־אביך לא תגלה אל־אשתו לא תקרב דדתך הוא",
      "parsha": "ס"
    },
    {
      "number": 15,
      "hebrew": "ערות כלתך לא תגלה אשת בנך הוא לא תגלה ערותה",
      "parsha": "ס"
    },
    {
      "number": 16,
      "hebrew": "ערות אשת־אחיך לא תגלה ערות אחיך הוא",
      "parsha": "ס"
    },
    {
      "number": 17,
      "hebrew": "ערות אשה ובתה לא תגלה את־בת־בנה ואת־בת־בתה לא תקח לגלות ערותה שארה הנה זמה הוא"
    },
    {
      "number": 18,
      "hebrew": "ואשה אל־אחתה לא תקח לצרר לגלות ערותה עליה בחייה"
    },
    {
      "number": 19,
      "hebrew": "ואל־אשה בנדת טמאתה לא תקרב לגלות ערותה"
    },
    {
      "number": 20,
      "hebrew": "ואל־אשת עמיתך לא־תתן שכבתך לזרע לטמאה־בה"
    },
    {
      "number": 21,
      "hebrew": "ומזרעך לא־תתן להעביר למלך ולא תחלל את־שם אלהיך אני יהוה"
    },
    {
      "number": 22,
      "hebrew": "ואת־זכר לא תשכב משכבי אשה תועבה הוא"
    },
    {
      "number": 23,
      "hebrew": "ובכל־בהמה לא־תתן שכבתך לטמאה־בה ואשה לא־תעמד לפני בהמה לרבעה תבל הוא"
    },
    {
      "number": 24,
      "hebrew": "אל־תטמאו בכל־אלה כי בכל־אלה נטמאו הגוים אשר־אני משלח מפניכם"
    },
    {
      "number": 25,
      "hebrew": "ותטמא הארץ ואפקד עונה עליה ותקא הארץ את־ישביה"
    },
    {
      "number": 26,
      "hebrew": "ושמרתם אתם את־חקתי ואת־משפטי ולא תעשו מכל התועבת האלה האזרח והגר הגר בתוככם"
    },
    {
      "number": 27,
      "hebrew": "כי את־כל־התועבת האל עשו אנשי־הארץ אשר לפניכם ותטמא הארץ"
    },
    {
      "number": 28,
      "hebrew": "ולא־תקיא הארץ אתכם בטמאכם אתה כאשר קאה את־הגוי אשר לפניכם"
    },
    {
      "number": 29,
      "hebrew": "כי כל־אשר יעשה מכל התועבות האלה ונכרתו הנפשות העשת מקרב עמם"
    },
    {
      "number": 30,
      "hebrew": "ושמרתם את־משמרתי לבלתי עשות מחקות התועבת אשר נעשו לפניכם ולא תטמאו בהם אני יהוה אלהיכם",
      "parsha": "פ"
    }
  ]
}