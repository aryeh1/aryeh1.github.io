{
  "book": "Leviticus",
  "bookHebrew": "ויקרא",
  "chapter": 23,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "דבר אל־בני ישראל ואמרת אלהם מועדי יהוה אשר־תקראו אתם מקראי קדש אלה הם מועדי"
    },
    {
      "number": 3,
      "hebrew": "ששת ימים תעשה מלאכה וביום השביעי שבת שבתון מקרא־קדש כל־מלאכה לא תעשו שבת הוא ליהוה בכל מושבתיכם",
      "parsha": "פ"
    },
    {
      "number": 4,
      "hebrew": "אלה מועדי יהוה מקראי קדש אשר־תקראו אתם במועדם"
    },
    {
      "number": 5,
      "hebrew": "בחדש הראשון בארבעה עשר לחדש בין הערבים פסח ליהוה"
    },
    {
      "number": 6,
      "hebrew": "ובחמשה עשר יום לחדש הזה חג המצות ליהוה שבעת ימים מצות תאכלו"
    },
    {
      "number": 7,
      "hebrew": "ביום הראשון מקרא־קדש יהיה לכם כל־מלאכת עבדה לא תעשו"
    },
    {
      "number": 8,
      "hebrew": "והקרבתם אשה ליהוה שבעת ימים ביום השביעי מקרא־קדש כל־מלאכת עבדה לא תעשו",
      "parsha": "פ"
    },
    {
      "number": 9,
      "hebrew": "וידבר יהוה אל־משה לאמר"
    },
    {
      "number": 10,
      "hebrew": "דבר אל־בני ישראל ואמרת אלהם כי־תבאו אל־הארץ אשר אני נתן לכם וקצרתם את־קצירה והבאתם את־עמר ראשית קצירכם אל־הכהן"
    },
    {
      "number": 11,
      "hebrew": "והניף את־העמר לפני יהוה לרצנכם ממחרת השבת יניפנו הכהן"
    },
    {
      "number": 12,
      "hebrew": "ועשיתם ביום הניפכם את־העמר כבש תמים בן־שנתו לעלה ליהוה"
    },
    {
      "number": 13,
      "hebrew": "ומנחתו שני עשרנים סלת בלולה בשמן אשה ליהוה ריח ניחח ונסכה יין רביעת ההין"
    },
    {
      "number": 14,
      "hebrew": "ולחם וקלי וכרמל לא תאכלו עד־עצם היום הזה עד הביאכם את־קרבן אלהיכם חקת עולם לדרתיכם בכל משבתיכם",
      "parsha": "ס"
    },
    {
      "number": 15,
      "hebrew": "וספרתם לכם ממחרת השבת מיום הביאכם את־עמר התנופה שבע שבתות תמימת תהיינה"
    },
    {
      "number": 16,
      "hebrew": "עד ממחרת השבת השביעת תספרו חמשים יום והקרבתם מנחה חדשה ליהוה"
    },
    {
      "number": 17,
      "hebrew": "ממושבתיכם תביאו לחם תנופה שתים שני עשרנים סלת תהיינה חמץ תאפינה בכורים ליהוה"
    },
    {
      "number": 18,
      "hebrew": "והקרבתם על־הלחם שבעת כבשים תמימם בני שנה ופר בן־בקר אחד ואילם שנים יהיו עלה ליהוה ומנחתם ונסכיהם אשה ריח־ניחח ליהוה"
    },
    {
      "number": 19,
      "hebrew": "ועשיתם שעיר־עזים אחד לחטאת ושני כבשים בני שנה לזבח שלמים"
    },
    {
      "number": 20,
      "hebrew": "והניף הכהן אתם על לחם הבכורים תנופה לפני יהוה על־שני כבשים קדש יהיו ליהוה לכהן"
    },
    {
      "number": 21,
      "hebrew": "וקראתם בעצם היום הזה מקרא־קדש יהיה לכם כל־מלאכת עבדה לא תעשו חקת עולם בכל־מושבתיכם לדרתיכם"
    },
    {
      "number": 22,
      "hebrew": "ובקצרכם את־קציר ארצכם לא־תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם",
      "parsha": "פ"
    },
    {
      "number": 23,
      "hebrew": "וידבר יהוה אל־משה לאמר"
    },
    {
      "number": 24,
      "hebrew": "דבר אל־בני ישראל לאמר בחדש השביעי באחד לחדש יהיה לכם שבתון זכרון תרועה מקרא־קדש"
    },
    {
      "number": 25,
      "hebrew": "כל־מלאכת עבדה לא תעשו והקרבתם אשה ליהוה",
      "parsha": "ס"
    },
    {
      "number": 26,
      "hebrew": "וידבר יהוה אל־משה לאמר"
    },
    {
      "number": 27,
      "hebrew": "אך בעשור לחדש השביעי הזה יום הכפרים הוא מקרא־קדש יהיה לכם ועניתם את־נפשתיכם והקרבתם אשה ליהוה"
    },
    {
      "number": 28,
      "hebrew": "וכל־מלאכה לא תעשו בעצם היום הזה כי יום כפרים הוא לכפר עליכם לפני יהוה אלהיכם"
    },
    {
      "number": 29,
      "hebrew": "כי כל־הנפש אשר לא־תענה בעצם היום הזה ונכרתה מעמיה"
    },
    {
      "number": 30,
      "hebrew": "וכל־הנפש אשר תעשה כל־מלאכה בעצם היום הזה והאבדתי את־הנפש ההוא מקרב עמה"
    },
    {
      "number": 31,
      "hebrew": "כל־מלאכה לא תעשו חקת עולם לדרתיכם בכל משבתיכם"
    },
    {
      "number": 32,
      "hebrew": "שבת שבתון הוא לכם ועניתם את־נפשתיכם בתשעה לחדש בערב מערב עד־ערב תשבתו שבתכם",
      "parsha": "פ"
    },
    {
      "number": 33,
      "hebrew": "וידבר יהוה אל־משה לאמר"
    },
    {
      "number": 34,
      "hebrew": "דבר אל־בני ישראל לאמר בחמשה עשר יום לחדש השביעי הזה חג הסכות שבעת ימים ליהוה"
    },
    {
      "number": 35,
      "hebrew": "ביום הראשון מקרא־קדש כל־מלאכת עבדה לא תעשו"
    },
    {
      "number": 36,
      "hebrew": "שבעת ימים תקריבו אשה ליהוה ביום השמיני מקרא־קדש יהיה לכם והקרבתם אשה ליהוה עצרת הוא כל־מלאכת עבדה לא תעשו"
    },
    {
      "number": 37,
      "hebrew": "אלה מועדי יהוה אשר־תקראו אתם מקראי קדש להקריב אשה ליהוה עלה ומנחה זבח ונסכים דבר־יום ביומו"
    },
    {
      "number": 38,
      "hebrew": "מלבד שבתת יהוה ומלבד מתנותיכם ומלבד כל־נדריכם ומלבד כל־נדבותיכם אשר תתנו ליהוה"
    },
    {
      "number": 39,
      "hebrew": "אך בחמשה עשר יום לחדש השביעי באספכם את־תבואת הארץ תחגו את־חג־יהוה שבעת ימים ביום הראשון שבתון וביום השמיני שבתון"
    },
    {
      "number": 40,
      "hebrew": "ולקחתם לכם ביום הראשון פרי עץ הדר כפת תמרים וענף עץ־עבת וערבי־נחל ושמחתם לפני יהוה אלהיכם שבעת ימים"
    },
    {
      "number": 41,
      "hebrew": "וחגתם אתו חג ליהוה שבעת ימים בשנה חקת עולם לדרתיכם בחדש השביעי תחגו אתו"
    },
    {
      "number": 42,
      "hebrew": "בסכת תשבו שבעת ימים כל־האזרח בישראל ישבו בסכת"
    },
    {
      "number": 43,
      "hebrew": "למען ידעו דרתיכם כי בסכות הושבתי את־בני ישראל בהוציאי אותם מארץ מצרים אני יהוה אלהיכם"
    },
    {
      "number": 44,
      "hebrew": "וידבר משה את־מעדי יהוה אל־בני ישראל",
      "parsha": "פ"
    }
  ]
}