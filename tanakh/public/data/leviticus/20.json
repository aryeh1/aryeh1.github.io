{
  "book": "Leviticus",
  "bookHebrew": "ויקרא",
  "chapter": 20,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "ואל־בני ישראל תאמר איש איש מבני ישראל ומן־הגר הגר בישראל אשר יתן מזרעו למלך מות יומת עם הארץ ירגמהו באבן"
    },
    {
      "number": 3,
      "hebrew": "ואני אתן את־פני באיש ההוא והכרתי אתו מקרב עמו כי מזרעו נתן למלך למען טמא את־מקדשי ולחלל את־שם קדשי"
    },
    {
      "number": 4,
      "hebrew": "ואם העלם יעלימו עם הארץ את־עיניהם מן־האיש ההוא בתתו מזרעו למלך לבלתי המית אתו"
    },
    {
      "number": 5,
      "hebrew": "ושמתי אני את־פני באיש ההוא ובמשפחתו והכרתי אתו ואת כל־הזנים אחריו לזנות אחרי המלך מקרב עמם"
    },
    {
      "number": 6,
      "hebrew": "והנפש אשר תפנה אל־האבת ואל־הידענים לזנות אחריהם ונתתי את־פני בנפש ההוא והכרתי אתו מקרב עמו"
    },
    {
      "number": 7,
      "hebrew": "והתקדשתם והייתם קדשים כי אני יהוה אלהיכם"
    },
    {
      "number": 8,
      "hebrew": "ושמרתם את־חקתי ועשיתם אתם אני יהוה מקדשכם"
    },
    {
      "number": 9,
      "hebrew": "כי־איש איש אשר יקלל את־אביו ואת־אמו מות יומת אביו ואמו קלל דמיו בו"
    },
    {
      "number": 10,
      "hebrew": "ואיש אשר ינאף את־אשת איש אשר ינאף את־אשת רעהו מות־יומת הנאף והנאפת"
    },
    {
      "number": 11,
      "hebrew": "ואיש אשר ישכב את־אשת אביו ערות אביו גלה מות־יומתו שניהם דמיהם בם"
    },
    {
      "number": 12,
      "hebrew": "ואיש אשר ישכב את־כלתו מות יומתו שניהם תבל עשו דמיהם בם"
    },
    {
      "number": 13,
      "hebrew": "ואיש אשר ישכב את־זכר משכבי אשה תועבה עשו שניהם מות יומתו דמיהם בם"
    },
    {
      "number": 14,
      "hebrew": "ואיש אשר יקח את־אשה ואת־אמה זמה הוא באש ישרפו אתו ואתהן ולא־תהיה זמה בתוככם"
    },
    {
      "number": 15,
      "hebrew": "ואיש אשר יתן שכבתו בבהמה מות יומת ואת־הבהמה תהרגו"
    },
    {
      "number": 16,
      "hebrew": "ואשה אשר תקרב אל־כל־בהמה לרבעה אתה והרגת את־האשה ואת־הבהמה מות יומתו דמיהם בם"
    },
    {
      "number": 17,
      "hebrew": "ואיש אשר־יקח את־אחתו בת־אביו או בת־אמו וראה את־ערותה והיא־תראה את־ערותו חסד הוא ונכרתו לעיני בני עמם ערות אחתו גלה עונו ישא"
    },
    {
      "number": 18,
      "hebrew": "ואיש אשר־ישכב את־אשה דוה וגלה את־ערותה את־מקרה הערה והיא גלתה את־מקור דמיה ונכרתו שניהם מקרב עמם"
    },
    {
      "number": 19,
      "hebrew": "וערות אחות אמך ואחות אביך לא תגלה כי את־שארו הערה עונם ישאו"
    },
    {
      "number": 20,
      "hebrew": "ואיש אשר ישכב את־דדתו ערות דדו גלה חטאם ישאו ערירים ימתו"
    },
    {
      "number": 21,
      "hebrew": "ואיש אשר יקח את־אשת אחיו נדה הוא ערות אחיו גלה ערירים יהיו"
    },
    {
      "number": 22,
      "hebrew": "ושמרתם את־כל־חקתי ואת־כל־משפטי ועשיתם אתם ולא־תקיא אתכם הארץ אשר אני מביא אתכם שמה לשבת בה"
    },
    {
      "number": 23,
      "hebrew": "ולא תלכו בחקת הגוי אשר־אני משלח מפניכם כי את־כל־אלה עשו ואקץ בם"
    },
    {
      "number": 24,
      "hebrew": "ואמר לכם אתם תירשו את־אדמתם ואני אתננה לכם לרשת אתה ארץ זבת חלב ודבש אני יהוה אלהיכם אשר־הבדלתי אתכם מן־העמים"
    },
    {
      "number": 25,
      "hebrew": "והבדלתם בין־הבהמה הטהרה לטמאה ובין־העוף הטמא לטהר ולא־תשקצו את־נפשתיכם בבהמה ובעוף ובכל אשר תרמש האדמה אשר־הבדלתי לכם לטמא"
    },
    {
      "number": 26,
      "hebrew": "והייתם לי קדשים כי קדוש אני יהוה ואבדל אתכם מן־העמים להיות לי"
    },
    {
      "number": 27,
      "hebrew": "ואיש או־אשה כי־יהיה בהם אוב או ידעני מות יומתו באבן ירגמו אתם דמיהם בם"
    }
  ]
}