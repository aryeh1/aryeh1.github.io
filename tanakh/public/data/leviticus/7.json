{
  "book": "Leviticus",
  "bookHebrew": "ויקרא",
  "chapter": 7,
  "verses": [
    {
      "number": 1,
      "hebrew": "וזאת תורת האשם קדש קדשים הוא"
    },
    {
      "number": 2,
      "hebrew": "במקום אשר ישחטו את־העלה ישחטו את־האשם ואת־דמו יזרק על־המזבח סביב"
    },
    {
      "number": 3,
      "hebrew": "ואת כל־חלבו יקריב ממנו את האליה ואת־החלב המכסה את־הקרב"
    },
    {
      "number": 4,
      "hebrew": "ואת שתי הכלית ואת־החלב אשר עליהן אשר על־הכסלים ואת־היתרת על־הכבד על־הכלית יסירנה"
    },
    {
      "number": 5,
      "hebrew": "והקטיר אתם הכהן המזבחה אשה ליהוה אשם הוא"
    },
    {
      "number": 6,
      "hebrew": "כל־זכר בכהנים יאכלנו במקום קדוש יאכל קדש קדשים הוא"
    },
    {
      "number": 7,
      "hebrew": "כחטאת כאשם תורה אחת להם הכהן אשר יכפר־בו לו יהיה"
    },
    {
      "number": 8,
      "hebrew": "והכהן המקריב את־עלת איש עור העלה אשר הקריב לכהן לו יהיה"
    },
    {
      "number": 9,
      "hebrew": "וכל־מנחה אשר תאפה בתנור וכל־נעשה במרחשת ועל־מחבת לכהן המקריב אתה לו תהיה"
    },
    {
      "number": 10,
      "hebrew": "וכל־מנחה בלולה־בשמן וחרבה לכל־בני אהרן תהיה איש כאחיו"
    },
    {
      "number": 11,
      "hebrew": "וזאת תורת זבח השלמים אשר יקריב ליהוה"
    },
    {
      "number": 12,
      "hebrew": "אם על־תודה יקריבנו והקריב על־זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן"
    },
    {
      "number": 13,
      "hebrew": "על־חלת לחם חמץ יקריב קרבנו על־זבח תודת שלמיו"
    },
    {
      "number": 14,
      "hebrew": "והקריב ממנו אחד מכל־קרבן תרומה ליהוה לכהן הזרק את־דם השלמים לו יהיה"
    },
    {
      "number": 15,
      "hebrew": "ובשר זבח תודת שלמיו ביום קרבנו יאכל לא־יניח ממנו עד־בקר"
    },
    {
      "number": 16,
      "hebrew": "ואם־נדר או נדבה זבח קרבנו ביום הקריבו את־זבחו יאכל וממחרת והנותר ממנו יאכל"
    },
    {
      "number": 17,
      "hebrew": "והנותר מבשר הזבח ביום השלישי באש ישרף"
    },
    {
      "number": 18,
      "hebrew": "ואם האכל יאכל מבשר־זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא"
    },
    {
      "number": 19,
      "hebrew": "והבשר אשר־יגע בכל־טמא לא יאכל באש ישרף והבשר כל־טהור יאכל בשר"
    },
    {
      "number": 20,
      "hebrew": "והנפש אשר־תאכל בשר מזבח השלמים אשר ליהוה וטמאתו עליו ונכרתה הנפש ההוא מעמיה"
    },
    {
      "number": 21,
      "hebrew": "ונפש כי־תגע בכל־טמא בטמאת אדם או בבהמה טמאה או בכל־שקץ טמא ואכל מבשר־זבח השלמים אשר ליהוה ונכרתה הנפש ההוא מעמיה"
    },
    {
      "number": 22,
      "hebrew": "וידבר יהוה אל־משה לאמר"
    },
    {
      "number": 23,
      "hebrew": "דבר אל־בני ישראל לאמר כל־חלב שור וכשב ועז לא תאכלו"
    },
    {
      "number": 24,
      "hebrew": "וחלב נבלה וחלב טרפה יעשה לכל־מלאכה ואכל לא תאכלהו"
    },
    {
      "number": 25,
      "hebrew": "כי כל־אכל חלב מן־הבהמה אשר יקריב ממנה אשה ליהוה ונכרתה הנפש האכלת מעמיה"
    },
    {
      "number": 26,
      "hebrew": "וכל־דם לא תאכלו בכל מושבתיכם לעוף ולבהמה"
    },
    {
      "number": 27,
      "hebrew": "כל־נפש אשר־תאכל כל־דם ונכרתה הנפש ההוא מעמיה"
    },
    {
      "number": 28,
      "hebrew": "וידבר יהוה אל־משה לאמר"
    },
    {
      "number": 29,
      "hebrew": "דבר אל־בני ישראל לאמר המקריב את־זבח שלמיו ליהוה יביא את־קרבנו ליהוה מזבח שלמיו"
    },
    {
      "number": 30,
      "hebrew": "ידיו תביאינה את אשי יהוה את־החלב על־החזה יביאנו את החזה להניף אתו תנופה לפני יהוה"
    },
    {
      "number": 31,
      "hebrew": "והקטיר הכהן את־החלב המזבחה והיה החזה לאהרן ולבניו"
    },
    {
      "number": 32,
      "hebrew": "ואת שוק הימין תתנו תרומה לכהן מזבחי שלמיכם"
    },
    {
      "number": 33,
      "hebrew": "המקריב את־דם השלמים ואת־החלב מבני אהרן לו תהיה שוק הימין למנה"
    },
    {
      "number": 34,
      "hebrew": "כי את־חזה התנופה ואת שוק התרומה לקחתי מאת בני־ישראל מזבחי שלמיהם ואתן אתם לאהרן הכהן ולבניו לחק־עולם מאת בני ישראל"
    },
    {
      "number": 35,
      "hebrew": "זאת משחת אהרן ומשחת בניו מאשי יהוה ביום הקריב אתם לכהן ליהוה"
    },
    {
      "number": 36,
      "hebrew": "אשר צוה יהוה לתת להם ביום משחו אתם מאת בני ישראל חקת עולם לדרתם"
    },
    {
      "number": 37,
      "hebrew": "זאת התורה לעלה למנחה ולחטאת ולאשם ולמלואים ולזבח השלמים"
    },
    {
      "number": 38,
      "hebrew": "אשר צוה יהוה את־משה בהר סיני ביום צותו את־בני ישראל להקריב את־קרבניהם ליהוה במדבר סיני"
    }
  ]
}