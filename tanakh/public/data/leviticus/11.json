{
  "book": "Leviticus",
  "bookHebrew": "ויקרא",
  "chapter": 11,
  "verses": [
    {
      "number": 1,
      "hebrew": "וידבר יהוה אל־משה ואל־אהרן לאמר אלהם"
    },
    {
      "number": 2,
      "hebrew": "דברו אל־בני ישראל לאמר זאת החיה אשר תאכלו מכל־הבהמה אשר על־הארץ"
    },
    {
      "number": 3,
      "hebrew": "כל מפרסת פרסה ושסעת שסע פרסת מעלת גרה בבהמה אתה תאכלו"
    },
    {
      "number": 4,
      "hebrew": "אך את־זה לא תאכלו ממעלי הגרה וממפריסי הפרסה את־הגמל כי־מעלה גרה הוא ופרסה איננו מפריס טמא הוא לכם"
    },
    {
      "number": 5,
      "hebrew": "ואת־השפן כי־מעלה גרה הוא ופרסה לא יפריס טמא הוא לכם"
    },
    {
      "number": 6,
      "hebrew": "ואת־הארנבת כי־מעלת גרה הוא ופרסה לא הפריסה טמאה הוא לכם"
    },
    {
      "number": 7,
      "hebrew": "ואת־החזיר כי־מפריס פרסה הוא ושסע שסע פרסה והוא גרה לא־יגר טמא הוא לכם"
    },
    {
      "number": 8,
      "hebrew": "מבשרם לא תאכלו ובנבלתם לא תגעו טמאים הם לכם"
    },
    {
      "number": 9,
      "hebrew": "את־זה תאכלו מכל אשר במים כל אשר־לו סנפיר וקשקשת במים בימים ובנחלים אתם תאכלו"
    },
    {
      "number": 10,
      "hebrew": "וכל אשר אין־לו סנפיר וקשקשת בימים ובנחלים מכל שרץ המים ומכל נפש החיה אשר במים שקץ הם לכם"
    },
    {
      "number": 11,
      "hebrew": "ושקץ יהיו לכם מבשרם לא תאכלו ואת־נבלתם תשקצו"
    },
    {
      "number": 12,
      "hebrew": "כל אשר אין־לו סנפיר וקשקשת במים שקץ הוא לכם"
    },
    {
      "number": 13,
      "hebrew": "ואת־אלה תשקצו מן־העוף לא יאכלו שקץ הם את־הנשר ואת־הפרס ואת העזניה"
    },
    {
      "number": 14,
      "hebrew": "ואת־הדאה ואת־האיה למינה"
    },
    {
      "number": 15,
      "hebrew": "את כל־ערב למינו"
    },
    {
      "number": 16,
      "hebrew": "ואת בת היענה ואת־התחמס ואת־השחף ואת־הנץ למינהו"
    },
    {
      "number": 17,
      "hebrew": "ואת־הכוס ואת־השלך ואת־הינשוף"
    },
    {
      "number": 18,
      "hebrew": "ואת־התנשמת ואת־הקאת ואת־הרחם"
    },
    {
      "number": 19,
      "hebrew": "ואת החסידה האנפה למינה ואת־הדוכיפת ואת־העטלף"
    },
    {
      "number": 20,
      "hebrew": "כל שרץ העוף ההלך על־ארבע שקץ הוא לכם"
    },
    {
      "number": 21,
      "hebrew": "אך את־זה תאכלו מכל שרץ העוף ההלך על־ארבע אשר־לא [לו] כרעים ממעל לרגליו לנתר בהן על־הארץ"
    },
    {
      "number": 22,
      "hebrew": "את־אלה מהם תאכלו את־הארבה למינו ואת־הסלעם למינהו ואת־החרגל למינהו ואת־החגב למינהו"
    },
    {
      "number": 23,
      "hebrew": "וכל שרץ העוף אשר־לו ארבע רגלים שקץ הוא לכם"
    },
    {
      "number": 24,
      "hebrew": "ולאלה תטמאו כל־הנגע בנבלתם יטמא עד־הערב"
    },
    {
      "number": 25,
      "hebrew": "וכל־הנשא מנבלתם יכבס בגדיו וטמא עד־הערב"
    },
    {
      "number": 26,
      "hebrew": "לכל־הבהמה אשר הוא מפרסת פרסה ושסע איננה שסעת וגרה איננה מעלה טמאים הם לכם כל־הנגע בהם יטמא"
    },
    {
      "number": 27,
      "hebrew": "וכל הולך על־כפיו בכל־החיה ההלכת על־ארבע טמאים הם לכם כל־הנגע בנבלתם יטמא עד־הערב"
    },
    {
      "number": 28,
      "hebrew": "והנשא את־נבלתם יכבס בגדיו וטמא עד־הערב טמאים המה לכם"
    },
    {
      "number": 29,
      "hebrew": "וזה לכם הטמא בשרץ השרץ על־הארץ החלד והעכבר והצב למינהו"
    },
    {
      "number": 30,
      "hebrew": "והאנקה והכח והלטאה והחמט והתנשמת"
    },
    {
      "number": 31,
      "hebrew": "אלה הטמאים לכם בכל־השרץ כל־הנגע בהם במתם יטמא עד־הערב"
    },
    {
      "number": 32,
      "hebrew": "וכל אשר־יפל־עליו מהם במתם יטמא מכל־כלי־עץ או בגד או־עור או שק כל־כלי אשר־יעשה מלאכה בהם במים יובא וטמא עד־הערב וטהר"
    },
    {
      "number": 33,
      "hebrew": "וכל־כלי־חרש אשר־יפל מהם אל־תוכו כל אשר בתוכו יטמא ואתו תשברו"
    },
    {
      "number": 34,
      "hebrew": "מכל־האכל אשר יאכל אשר יבוא עליו מים יטמא וכל־משקה אשר ישתה בכל־כלי יטמא"
    },
    {
      "number": 35,
      "hebrew": "וכל אשר־יפל מנבלתם עליו יטמא תנור וכירים יתץ טמאים הם וטמאים יהיו לכם"
    },
    {
      "number": 36,
      "hebrew": "אך מעין ובור מקוה־מים יהיה טהור ונגע בנבלתם יטמא"
    },
    {
      "number": 37,
      "hebrew": "וכי יפל מנבלתם על־כל־זרע זרוע אשר יזרע טהור הוא"
    },
    {
      "number": 38,
      "hebrew": "וכי יתן־מים על־זרע ונפל מנבלתם עליו טמא הוא לכם"
    },
    {
      "number": 39,
      "hebrew": "וכי ימות מן־הבהמה אשר־היא לכם לאכלה הנגע בנבלתה יטמא עד־הערב"
    },
    {
      "number": 40,
      "hebrew": "והאכל מנבלתה יכבס בגדיו וטמא עד־הערב והנשא את־נבלתה יכבס בגדיו וטמא עד־הערב"
    },
    {
      "number": 41,
      "hebrew": "וכל־השרץ השרץ על־הארץ שקץ הוא לא יאכל"
    },
    {
      "number": 42,
      "hebrew": "כל הולך על־גחון וכל הולך על־ארבע עד כל־מרבה רגלים לכל־השרץ השרץ על־הארץ לא תאכלום כי־שקץ הם"
    },
    {
      "number": 43,
      "hebrew": "אל־תשקצו את־נפשתיכם בכל־השרץ השרץ ולא תטמאו בהם ונטמתם בם"
    },
    {
      "number": 44,
      "hebrew": "כי אני יהוה אלהיכם והתקדשתם והייתם קדשים כי קדוש אני ולא תטמאו את־נפשתיכם בכל־השרץ הרמש על־הארץ"
    },
    {
      "number": 45,
      "hebrew": "כי אני יהוה המעלה אתכם מארץ מצרים להית לכם לאלהים והייתם קדשים כי קדוש אני"
    },
    {
      "number": 46,
      "hebrew": "זאת תורת הבהמה והעוף וכל נפש החיה הרמשת במים ולכל־נפש השרצת על־הארץ"
    },
    {
      "number": 47,
      "hebrew": "להבדיל בין הטמא ובין הטהר ובין החיה הנאכלת ובין החיה אשר לא תאכל"
    }
  ]
}