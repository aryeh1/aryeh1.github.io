{
  "book": "Leviticus",
  "bookHebrew": "ויקרא",
  "chapter": 10,
  "verses": [
    {
      "number": 1,
      "hebrew": "ויקחו בני־אהרן נדב ואביהוא איש מחתתו ויתנו בהן אש וישימו עליה קטרת ויקרבו לפני יהוה אש זרה אשר לא צוה אתם"
    },
    {
      "number": 2,
      "hebrew": "ותצא אש מלפני יהוה ותאכל אותם וימתו לפני יהוה"
    },
    {
      "number": 3,
      "hebrew": "ויאמר משה אל־אהרן הוא אשר־דבר יהוה לאמר בקרבי אקדש ועל־פני כל־העם אכבד וידם אהרן"
    },
    {
      "number": 4,
      "hebrew": "ויקרא משה אל־מישאל ואל אלצפן בני עזיאל דד אהרן ויאמר אלהם קרבו שאו את־אחיכם מאת פני־הקדש אל־מחוץ למחנה"
    },
    {
      "number": 5,
      "hebrew": "ויקרבו וישאם בכתנתם אל־מחוץ למחנה כאשר דבר משה"
    },
    {
      "number": 6,
      "hebrew": "ויאמר משה אל־אהרן ולאלעזר ולאיתמר בניו ראשיכם אל־תפרעו ובגדיכם לא־תפרמו ולא תמתו ועל כל־העדה יקצף ואחיכם כל־בית ישראל יבכו את־השרפה אשר שרף יהוה"
    },
    {
      "number": 7,
      "hebrew": "ומפתח אהל מועד לא תצאו פן־תמתו כי־שמן משחת יהוה עליכם ויעשו כדבר משה",
      "parsha": "פ"
    },
    {
      "number": 8,
      "hebrew": "וידבר יהוה אל־אהרן לאמר"
    },
    {
      "number": 9,
      "hebrew": "יין ושכר אל־תשת אתה ובניך אתך בבאכם אל־אהל מועד ולא תמתו חקת עולם לדרתיכם"
    },
    {
      "number": 10,
      "hebrew": "ולהבדיל בין הקדש ובין החל ובין הטמא ובין הטהור"
    },
    {
      "number": 11,
      "hebrew": "ולהורת את־בני ישראל את כל־החקים אשר דבר יהוה אליהם ביד־משה",
      "parsha": "פ"
    },
    {
      "number": 12,
      "hebrew": "וידבר משה אל־אהרן ואל אלעזר ואל־איתמר בניו הנותרים קחו את־המנחה הנותרת מאשי יהוה ואכלוה מצות אצל המזבח כי קדש קדשים הוא"
    },
    {
      "number": 13,
      "hebrew": "ואכלתם אתה במקום קדש כי חקך וחק־בניך הוא מאשי יהוה כי־כן צויתי"
    },
    {
      "number": 14,
      "hebrew": "ואת חזה התנופה ואת שוק התרומה תאכלו במקום טהור אתה ובניך ובנתיך אתך כי־חקך וחק־בניך נתנו מזבחי שלמי בני ישראל"
    },
    {
      "number": 15,
      "hebrew": "שוק התרומה וחזה התנופה על אשי החלבים יביאו להניף תנופה לפני יהוה והיה לך ולבניך אתך לחק־עולם כאשר צוה יהוה"
    },
    {
      "number": 16,
      "hebrew": "ואת שעיר החטאת דרש דרש משה והנה שרף ויקצף על־אלעזר ועל־איתמר בני אהרן הנותרם לאמר"
    },
    {
      "number": 17,
      "hebrew": "מדוע לא־אכלתם את־החטאת במקום הקדש כי קדש קדשים הוא ואתה נתן לכם לשאת את־עון העדה לכפר עליהם לפני יהוה"
    },
    {
      "number": 18,
      "hebrew": "הן לא־הובא את־דמה אל־הקדש פנימה אכול תאכלו אתה בקדש כאשר צויתי"
    },
    {
      "number": 19,
      "hebrew": "וידבר אהרן אל־משה הן היום הקריבו את־חטאתם ואת־עלתם לפני יהוה ותקראנה אתי כאלה ואכלתי חטאת היום הייטב בעיני יהוה"
    },
    {
      "number": 20,
      "hebrew": "וישמע משה וייטב בעיניו",
      "parsha": "פ"
    }
  ]
}