{
  "book": "Psalms",
  "bookHebrew": "תהלים",
  "chapter": 74,
  "verses": [
    {
      "number": 1,
      "hebrew": "משכיל לאסף למה אלהים זנחת לנצח יעשן אפך בצאן מרעיתך"
    },
    {
      "number": 2,
      "hebrew": "זכר עדתך קנית קדם גאלת שבט נחלתך הר־ציון זה שכנת בו"
    },
    {
      "number": 3,
      "hebrew": "הרימה פעמיך למשאות נצח כל־הרע אויב בקדש"
    },
    {
      "number": 4,
      "hebrew": "שאגו צרריך בקרב מועדך שמו אותתם אתות"
    },
    {
      "number": 5,
      "hebrew": "יודע כמביא למעלה בסבך־עץ קרדמות"
    },
    {
      "number": 6,
      "hebrew": "ועת [ועתה] פתוחיה יחד בכשיל וכילפת יהלמון"
    },
    {
      "number": 7,
      "hebrew": "שלחו באש מקדשך לארץ חללו משכן־שמך"
    },
    {
      "number": 8,
      "hebrew": "אמרו בלבם נינם יחד שרפו כל־מועדי־אל בארץ"
    },
    {
      "number": 9,
      "hebrew": "אותתינו לא ראינו אין־עוד נביא ולא־אתנו ידע עד־מה"
    },
    {
      "number": 10,
      "hebrew": "עד־מתי אלהים יחרף צר ינאץ אויב שמך לנצח"
    },
    {
      "number": 11,
      "hebrew": "למה תשיב ידך וימינך מקרב חוקך [חיקך] כלה"
    },
    {
      "number": 12,
      "hebrew": "ואלהים מלכי מקדם פעל ישועות בקרב הארץ"
    },
    {
      "number": 13,
      "hebrew": "אתה פוררת בעזך ים שברת ראשי תנינים על־המים"
    },
    {
      "number": 14,
      "hebrew": "אתה רצצת ראשי לויתן תתננו מאכל לעם לציים"
    },
    {
      "number": 15,
      "hebrew": "אתה בקעת מעין ונחל אתה הובשת נהרות איתן"
    },
    {
      "number": 16,
      "hebrew": "לך יום אף־לך לילה אתה הכינות מאור ושמש"
    },
    {
      "number": 17,
      "hebrew": "אתה הצבת כל־גבולות ארץ קיץ וחרף אתה יצרתם"
    },
    {
      "number": 18,
      "hebrew": "זכר־זאת אויב חרף יהוה ועם נבל נאצו שמך"
    },
    {
      "number": 19,
      "hebrew": "אל־תתן לחית נפש תורך חית ענייך אל־תשכח לנצח"
    },
    {
      "number": 20,
      "hebrew": "הבט לברית כי מלאו מחשכי־ארץ נאות חמס"
    },
    {
      "number": 21,
      "hebrew": "אל־ישב דך נכלם עני ואביון יהללו שמך"
    },
    {
      "number": 22,
      "hebrew": "קומה אלהים ריבה ריבך זכר חרפתך מני־נבל כל־היום"
    },
    {
      "number": 23,
      "hebrew": "אל־תשכח קול צרריך שאון קמיך עלה תמיד",
      "parsha": "פ"
    }
  ]
}