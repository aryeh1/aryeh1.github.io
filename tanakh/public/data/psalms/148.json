{
  "book": "Psalms",
  "bookHebrew": "תהלים",
  "chapter": 148,
  "verses": [
    {
      "number": 1,
      "hebrew": "הללו יה הללו את־יהוה מן־השמים הללוהו במרומים"
    },
    {
      "number": 2,
      "hebrew": "הללוהו כל־מלאכיו הללוהו כל־צבאו [צבאיו]"
    },
    {
      "number": 3,
      "hebrew": "הללוהו שמש וירח הללוהו כל־כוכבי אור"
    },
    {
      "number": 4,
      "hebrew": "הללוהו שמי השמים והמים אשר מעל השמים"
    },
    {
      "number": 5,
      "hebrew": "יהללו את־שם יהוה כי הוא צוה ונבראו"
    },
    {
      "number": 6,
      "hebrew": "ויעמידם לעד לעולם חק־נתן ולא יעבור"
    },
    {
      "number": 7,
      "hebrew": "הללו את־יהוה מן־הארץ תנינים וכל־תהמות"
    },
    {
      "number": 8,
      "hebrew": "אש וברד שלג וקיטור רוח סערה עשה דברו"
    },
    {
      "number": 9,
      "hebrew": "ההרים וכל־גבעות עץ פרי וכל־ארזים"
    },
    {
      "number": 10,
      "hebrew": "החיה וכל־בהמה רמש וצפור כנף"
    },
    {
      "number": 11,
      "hebrew": "מלכי־ארץ וכל־לאמים שרים וכל־שפטי ארץ"
    },
    {
      "number": 12,
      "hebrew": "בחורים וגם־בתולות זקנים עם־נערים"
    },
    {
      "number": 13,
      "hebrew": "יהללו את־שם יהוה כי־נשגב שמו לבדו הודו על־ארץ ושמים"
    },
    {
      "number": 14,
      "hebrew": "וירם קרן לעמו תהלה לכל־חסידיו לבני ישראל עם־קרבו הללו־יה",
      "parsha": "פ"
    }
  ]
}