{
  "book": "Psalms",
  "bookHebrew": "תהלים",
  "chapter": 34,
  "verses": [
    {
      "number": 1,
      "hebrew": "לדוד בשנותו את־טעמו לפני אבימלך ויגרשהו וילך"
    },
    {
      "number": 2,
      "hebrew": "אברכה את־יהוה בכל־עת תמיד תהלתו בפי"
    },
    {
      "number": 3,
      "hebrew": "ביהוה תתהלל נפשי ישמעו ענוים וישמחו"
    },
    {
      "number": 4,
      "hebrew": "גדלו ליהוה אתי ונרוממה שמו יחדו"
    },
    {
      "number": 5,
      "hebrew": "דרשתי את־יהוה וענני ומכל־מגורותי הצילני"
    },
    {
      "number": 6,
      "hebrew": "הביטו אליו ונהרו ופניהם אל־יחפרו"
    },
    {
      "number": 7,
      "hebrew": "זה עני קרא ויהוה שמע ומכל־צרותיו הושיעו"
    },
    {
      "number": 8,
      "hebrew": "חנה מלאך־יהוה סביב ליראיו ויחלצם"
    },
    {
      "number": 9,
      "hebrew": "טעמו וראו כי־טוב יהוה אשרי הגבר יחסה־בו"
    },
    {
      "number": 10,
      "hebrew": "יראו את־יהוה קדשיו כי־אין מחסור ליראיו"
    },
    {
      "number": 11,
      "hebrew": "כפירים רשו ורעבו ודרשי יהוה לא־יחסרו כל־טוב"
    },
    {
      "number": 12,
      "hebrew": "לכו־בנים שמעו־לי יראת יהוה אלמדכם"
    },
    {
      "number": 13,
      "hebrew": "מי־האיש החפץ חיים אהב ימים לראות טוב"
    },
    {
      "number": 14,
      "hebrew": "נצר לשונך מרע ושפתיך מדבר מרמה"
    },
    {
      "number": 15,
      "hebrew": "סור מרע ועשה־טוב בקש שלום ורדפהו"
    },
    {
      "number": 16,
      "hebrew": "עיני יהוה אל־צדיקים ואזניו אל־שועתם"
    },
    {
      "number": 17,
      "hebrew": "פני יהוה בעשי רע להכרית מארץ זכרם"
    },
    {
      "number": 18,
      "hebrew": "צעקו ויהוה שמע ומכל־צרותם הצילם"
    },
    {
      "number": 19,
      "hebrew": "קרוב יהוה לנשברי־לב ואת־דכאי־רוח יושיע"
    },
    {
      "number": 20,
      "hebrew": "רבות רעות צדיק ומכלם יצילנו יהוה"
    },
    {
      "number": 21,
      "hebrew": "שמר כל־עצמותיו אחת מהנה לא נשברה"
    },
    {
      "number": 22,
      "hebrew": "תמותת רשע רעה ושנאי צדיק יאשמו"
    },
    {
      "number": 23,
      "hebrew": "פודה יהוה נפש עבדיו ולא יאשמו כל־החסים בו"
    }
  ]
}