{
  "book": "Psalms",
  "bookHebrew": "תהלים",
  "chapter": 69,
  "verses": [
    {
      "number": 1,
      "hebrew": "למנצח על־שושנים לדוד"
    },
    {
      "number": 2,
      "hebrew": "הושיעני אלהים כי באו מים עד־נפש"
    },
    {
      "number": 3,
      "hebrew": "טבעתי ביון מצולה ואין מעמד באתי במעמקי־מים ושבלת שטפתני"
    },
    {
      "number": 4,
      "hebrew": "יגעתי בקראי נחר גרוני כלו עיני מיחל לאלהי"
    },
    {
      "number": 5,
      "hebrew": "רבו משערות ראשי שנאי חנם עצמו מצמיתי איבי שקר אשר לא־גזלתי אז אשיב"
    },
    {
      "number": 6,
      "hebrew": "א‍להים אתה ידעת לאולתי ואשמותי ממך לא־נכחדו"
    },
    {
      "number": 7,
      "hebrew": "אל־יבשו בי קויך אדני יהוה צבאות אל־יכלמו בי מבקשיך אלהי ישראל"
    },
    {
      "number": 8,
      "hebrew": "כי־עליך נשאתי חרפה כסתה כלמה פני"
    },
    {
      "number": 9,
      "hebrew": "מוזר הייתי לאחי ונכרי לבני אמי"
    },
    {
      "number": 10,
      "hebrew": "כי־קנאת ביתך אכלתני וחרפות חורפיך נפלו עלי"
    },
    {
      "number": 11,
      "hebrew": "ואבכה בצום נפשי ותהי לחרפות לי"
    },
    {
      "number": 12,
      "hebrew": "ואתנה לבושי שק ואהי להם למשל"
    },
    {
      "number": 13,
      "hebrew": "ישיחו בי ישבי שער ונגינות שותי שכר"
    },
    {
      "number": 14,
      "hebrew": "ואני תפלתי־לך יהוה עת רצון אלהים ברב־חסדך ענני באמת ישעך"
    },
    {
      "number": 15,
      "hebrew": "הצילני מטיט ואל־אטבעה אנצלה משנאי וממעמקי־מים"
    },
    {
      "number": 16,
      "hebrew": "אל־תשטפני שבלת מים ואל־תבלעני מצולה ואל־תאטר־עלי באר פיה"
    },
    {
      "number": 17,
      "hebrew": "ענני יהוה כי־טוב חסדך כרב רחמיך פנה אלי"
    },
    {
      "number": 18,
      "hebrew": "ואל־תסתר פניך מעבדך כי־צר־לי מהר ענני"
    },
    {
      "number": 19,
      "hebrew": "קרבה אל־נפשי גאלה למען איבי פדני"
    },
    {
      "number": 20,
      "hebrew": "אתה ידעת חרפתי ובשתי וכלמתי נגדך כל־צוררי"
    },
    {
      "number": 21,
      "hebrew": "חרפה שברה לבי ואנושה ואקוה לנוד ואין ולמנחמים ולא מצאתי"
    },
    {
      "number": 22,
      "hebrew": "ויתנו בברותי ראש ולצמאי ישקוני חמץ"
    },
    {
      "number": 23,
      "hebrew": "יהי־שלחנם לפניהם לפח ולשלומים למוקש"
    },
    {
      "number": 24,
      "hebrew": "תחשכנה עיניהם מראות ומתניהם תמיד המעד"
    },
    {
      "number": 25,
      "hebrew": "שפך־עליהם זעמך וחרון אפך ישיגם"
    },
    {
      "number": 26,
      "hebrew": "תהי־טירתם נשמה באהליהם אל־יהי ישב"
    },
    {
      "number": 27,
      "hebrew": "כי־אתה אשר־הכית רדפו ואל־מכאוב חלליך יספרו"
    },
    {
      "number": 28,
      "hebrew": "תנה־עון על־עונם ואל־יבאו בצדקתך"
    },
    {
      "number": 29,
      "hebrew": "ימחו מספר חיים ועם צדיקים אל־יכתבו"
    },
    {
      "number": 30,
      "hebrew": "ואני עני וכואב ישועתך אלהים תשגבני"
    },
    {
      "number": 31,
      "hebrew": "אהללה שם־אלהים בשיר ואגדלנו בתודה"
    },
    {
      "number": 32,
      "hebrew": "ותיטב ליהוה משור פר מקרן מפריס"
    },
    {
      "number": 33,
      "hebrew": "ראו ענוים ישמחו דרשי אלהים ויחי לבבכם"
    },
    {
      "number": 34,
      "hebrew": "כי־שמע אל־אביונים יהוה ואת־אסיריו לא בזה"
    },
    {
      "number": 35,
      "hebrew": "יהללוהו שמים וארץ ימים וכל־רמש בם"
    },
    {
      "number": 36,
      "hebrew": "כי אלהים יושיע ציון ויבנה ערי יהודה וישבו שם וירשוה"
    },
    {
      "number": 37,
      "hebrew": "וזרע עבדיו ינחלוה ואהבי שמו ישכנו־בה",
      "parsha": "פ"
    }
  ]
}