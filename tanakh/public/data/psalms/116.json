{
  "book": "Psalms",
  "bookHebrew": "תהלים",
  "chapter": 116,
  "verses": [
    {
      "number": 1,
      "hebrew": "אהבתי כי־ישמע יהוה את־קולי תחנוני"
    },
    {
      "number": 2,
      "hebrew": "כי־הטה אזנו לי ובימי אקרא"
    },
    {
      "number": 3,
      "hebrew": "אפפוני חבלי־מות ומצרי שאול מצאוני צרה ויגון אמצא"
    },
    {
      "number": 4,
      "hebrew": "ובשם־יהוה אקרא אנה יהוה מלטה נפשי"
    },
    {
      "number": 5,
      "hebrew": "חנון יהוה וצדיק ואלהינו מרחם"
    },
    {
      "number": 6,
      "hebrew": "שמר פתאים יהוה דלותי ולי יהושיע"
    },
    {
      "number": 7,
      "hebrew": "שובי נפשי למנוחיכי כי־יהוה גמל עליכי"
    },
    {
      "number": 8,
      "hebrew": "כי חלצת נפשי ממות את־עיני מן־דמעה את־רגלי מדחי"
    },
    {
      "number": 9,
      "hebrew": "אתהלך לפני יהוה בארצות החיים"
    },
    {
      "number": 10,
      "hebrew": "האמנתי כי אדבר אני עניתי מאד"
    },
    {
      "number": 11,
      "hebrew": "אני אמרתי בחפזי כל־האדם כזב"
    },
    {
      "number": 12,
      "hebrew": "מה־אשיב ליהוה כל־תגמולוהי עלי"
    },
    {
      "number": 13,
      "hebrew": "כוס־ישועות אשא ובשם יהוה אקרא"
    },
    {
      "number": 14,
      "hebrew": "נדרי ליהוה אשלם נגדה־נא לכל־עמו"
    },
    {
      "number": 15,
      "hebrew": "יקר בעיני יהוה המותה לחסידיו"
    },
    {
      "number": 16,
      "hebrew": "אנה יהוה כי־אני עבדך א‍ני־עבדך בן־אמתך פתחת למוסרי"
    },
    {
      "number": 17,
      "hebrew": "לך־אזבח זבח תודה ובשם יהוה אקרא"
    },
    {
      "number": 18,
      "hebrew": "נדרי ליהוה אשלם נגדה־נא לכל־עמו"
    },
    {
      "number": 19,
      "hebrew": "בחצרות בית יהוה בתוככי ירושלם הללו־יה"
    }
  ]
}