{
  "book": "Psalms",
  "bookHebrew": "תהלים",
  "chapter": 31,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "בך יהוה חסיתי אל־אבושה לעולם בצדקתך פלטני"
    },
    {
      "number": 3,
      "hebrew": "הטה אלי אזנך מהרה הצילני היה לי לצור־מעוז לבית מצודות להושיעני"
    },
    {
      "number": 4,
      "hebrew": "כי־סלעי ומצודתי אתה ולמען שמך תנחני ותנהלני"
    },
    {
      "number": 5,
      "hebrew": "תוציאני מרשת זו טמנו לי כי־אתה מעוזי"
    },
    {
      "number": 6,
      "hebrew": "בידך אפקיד רוחי פדיתה אותי יהוה אל אמת"
    },
    {
      "number": 7,
      "hebrew": "שנאתי השמרים הבלי־שוא ואני אל־יהוה בטחתי"
    },
    {
      "number": 8,
      "hebrew": "אגילה ואשמחה בחסדך אשר ראית את־עניי ידעת בצרות נפשי"
    },
    {
      "number": 9,
      "hebrew": "ולא הסגרתני ביד־אויב העמדת במרחב רגלי"
    },
    {
      "number": 10,
      "hebrew": "חנני יהוה כי צר־לי עששה בכעס עיני נפשי ובטני"
    },
    {
      "number": 11,
      "hebrew": "כי כלו ביגון חיי ושנותי באנחה כשל בעוני כחי ועצמי עששו"
    },
    {
      "number": 12,
      "hebrew": "מכל־צררי הייתי חרפה ולשכני מאד ופחד למידעי ראי בחוץ נדדו ממני"
    },
    {
      "number": 13,
      "hebrew": "נשכחתי כמת מלב הייתי ככלי אבד"
    },
    {
      "number": 14,
      "hebrew": "כי שמעתי דבת רבים מגור מסביב בהוסדם יחד עלי לקחת נפשי זממו"
    },
    {
      "number": 15,
      "hebrew": "ואני עליך בטחתי יהוה אמרתי אלהי אתה"
    },
    {
      "number": 16,
      "hebrew": "בידך עתתי הצילני מיד־אויבי ומרדפי"
    },
    {
      "number": 17,
      "hebrew": "האירה פניך על־עבדך הושיעני בחסדך"
    },
    {
      "number": 18,
      "hebrew": "יהוה אל־אבושה כי קראתיך יבשו רשעים ידמו לשאול"
    },
    {
      "number": 19,
      "hebrew": "תאלמנה שפתי שקר הדברות על־צדיק עתק בגאוה ובוז"
    },
    {
      "number": 20,
      "hebrew": "מה רב־טובך אשר־צפנת ליראיך פעלת לחסים בך נגד בני אדם"
    },
    {
      "number": 21,
      "hebrew": "תסתירם בסתר פניך מרכסי איש תצפנם בסכה מריב לשנות"
    },
    {
      "number": 22,
      "hebrew": "ברוך יהוה כי הפליא חסדו לי בעיר מצור"
    },
    {
      "number": 23,
      "hebrew": "ואני אמרתי בחפזי נגרזתי מנגד עיניך אכן שמעת קול תחנוני בשועי אליך"
    },
    {
      "number": 24,
      "hebrew": "אהבו את־יהוה כל־חסידיו אמונים נצר יהוה ומשלם על־יתר עשה גאוה"
    },
    {
      "number": 25,
      "hebrew": "חזקו ויאמץ לבבכם כל־המיחלים ליהוה",
      "parsha": "פ"
    }
  ]
}