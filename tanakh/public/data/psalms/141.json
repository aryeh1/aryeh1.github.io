{
  "book": "Psalms",
  "bookHebrew": "תהלים",
  "chapter": 141,
  "verses": [
    {
      "number": 1,
      "hebrew": "מזמור לדוד יהוה קראתיך חושה לי האזינה קולי בקראי־לך"
    },
    {
      "number": 2,
      "hebrew": "תכון תפלתי קטרת לפניך משאת כפי מנחת־ערב"
    },
    {
      "number": 3,
      "hebrew": "שיתה יהוה שמרה לפי נצרה על־דל שפתי"
    },
    {
      "number": 4,
      "hebrew": "אל־תט־לבי לדבר רע להתעולל עללות ברשע את־אישים פעלי־און ובל־אלחם במנעמיהם"
    },
    {
      "number": 5,
      "hebrew": "יהלמני־צדיק חסד ויוכיחני שמן ראש אל־יני ראשי כי־עוד ותפלתי ברעותיהם"
    },
    {
      "number": 6,
      "hebrew": "נשמטו בידי־סלע שפטיהם ושמעו אמרי כי נעמו"
    },
    {
      "number": 7,
      "hebrew": "כמו פלח ובקע בארץ נפזרו עצמינו לפי שאול"
    },
    {
      "number": 8,
      "hebrew": "כי אליך יהוה אדני עיני בכה חסיתי אל־תער נפשי"
    },
    {
      "number": 9,
      "hebrew": "שמרני מידי פח יקשו לי ומקשות פעלי און"
    },
    {
      "number": 10,
      "hebrew": "יפלו במכמריו רשעים יחד אנכי עד־אעבור",
      "parsha": "פ"
    }
  ]
}