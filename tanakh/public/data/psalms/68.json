{
  "book": "Psalms",
  "bookHebrew": "תהלים",
  "chapter": 68,
  "verses": [
    {
      "number": 1,
      "hebrew": "למנצח לדוד מזמור שיר"
    },
    {
      "number": 2,
      "hebrew": "יקום אלהים יפוצו אויביו וינוסו משנאיו מפניו"
    },
    {
      "number": 3,
      "hebrew": "כהנדף עשן תנדף כהמס דונג מפני־אש יאבדו רשעים מפני אלהים"
    },
    {
      "number": 4,
      "hebrew": "וצדיקים ישמחו יעלצו לפני אלהים וישישו בשמחה"
    },
    {
      "number": 5,
      "hebrew": "שירו לאלהים זמרו שמו סלו לרכב בערבות ביה שמו ועלזו לפניו"
    },
    {
      "number": 6,
      "hebrew": "אבי יתומים ודין אלמנות אלהים במעון קדשו"
    },
    {
      "number": 7,
      "hebrew": "אלהים מושיב יחידים ביתה מוציא אסירים בכושרות אך סוררים שכנו צחיחה"
    },
    {
      "number": 8,
      "hebrew": "א‍להים בצאתך לפני עמך בצעדך בישימון סלה"
    },
    {
      "number": 9,
      "hebrew": "ארץ רעשה אף־שמים נטפו מפני אלהים זה סיני מפני אלהים אלהי ישראל"
    },
    {
      "number": 10,
      "hebrew": "גשם נדבות תניף אלהים נחלתך ונלאה אתה כוננתה"
    },
    {
      "number": 11,
      "hebrew": "חיתך ישבו־בה תכין בטובתך לעני אלהים"
    },
    {
      "number": 12,
      "hebrew": "אדני יתן־אמר המבשרות צבא רב"
    },
    {
      "number": 13,
      "hebrew": "מלכי צבאות ידדון ידדון ונות בית תחלק שלל"
    },
    {
      "number": 14,
      "hebrew": "אם־תשכבון בין שפתים כנפי יונה נחפה בכסף ואברותיה בירקרק חרוץ"
    },
    {
      "number": 15,
      "hebrew": "בפרש שדי מלכים בה תשלג בצלמון"
    },
    {
      "number": 16,
      "hebrew": "הר־אלהים הר־בשן הר גבננים הר־בשן"
    },
    {
      "number": 17,
      "hebrew": "למה תרצדון הרים גבננים ההר חמד אלהים לשבתו אף־יהוה ישכן לנצח"
    },
    {
      "number": 18,
      "hebrew": "רכב אלהים רבתים אלפי שנאן אדני בם סיני בקדש"
    },
    {
      "number": 19,
      "hebrew": "עלית למרום שבית שבי לקחת מתנות באדם ואף סוררים לשכן יה אלהים"
    },
    {
      "number": 20,
      "hebrew": "ברוך אדני יום יום יעמס־לנו האל ישועתנו סלה"
    },
    {
      "number": 21,
      "hebrew": "האל לנו אל למושעות וליהוה אדני למות תוצאות"
    },
    {
      "number": 22,
      "hebrew": "אך־אלהים ימחץ ראש איביו קדקד שער מתהלך באשמיו"
    },
    {
      "number": 23,
      "hebrew": "אמר אדני מבשן אשיב אשיב ממצלות ים"
    },
    {
      "number": 24,
      "hebrew": "למען תמחץ רגלך בדם לשון כלביך מאיבים מנהו"
    },
    {
      "number": 25,
      "hebrew": "ראו הליכותיך אלהים הליכות אלי מלכי בקדש"
    },
    {
      "number": 26,
      "hebrew": "קדמו שרים אחר נגנים בתוך עלמות תופפות"
    },
    {
      "number": 27,
      "hebrew": "במקהלות ברכו אלהים יהוה ממקור ישראל"
    },
    {
      "number": 28,
      "hebrew": "שם בנימן צעיר רדם שרי יהודה רגמתם שרי זבלון שרי נפתלי"
    },
    {
      "number": 29,
      "hebrew": "צוה אלהיך עזך עוזה אלהים זו פעלת לנו"
    },
    {
      "number": 30,
      "hebrew": "מהיכלך על־ירושלם לך יובילו מלכים שי"
    },
    {
      "number": 31,
      "hebrew": "גער חית קנה עדת אבירים בעגלי עמים מתרפס ברצי־כסף בזר עמים קרבות יחפצו"
    },
    {
      "number": 32,
      "hebrew": "יאתיו חשמנים מני מצרים כוש תריץ ידיו לאלהים"
    },
    {
      "number": 33,
      "hebrew": "ממלכות הארץ שירו לאלהים זמרו אדני סלה"
    },
    {
      "number": 34,
      "hebrew": "לרכב בשמי שמי־קדם הן יתן בקולו קול עז"
    },
    {
      "number": 35,
      "hebrew": "תנו עז לאלהים על־ישראל גאותו ועזו בשחקים"
    },
    {
      "number": 36,
      "hebrew": "נורא אלהים ממקדשיך אל ישראל הוא נתן עז ותעצמות לעם ברוך אלהים",
      "parsha": "פ"
    }
  ]
}