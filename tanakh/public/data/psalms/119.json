{
  "book": "Psalms",
  "bookHebrew": "תהלים",
  "chapter": 119,
  "verses": [
    {
      "number": 1,
      "hebrew": "אשרי תמימי־דרך ההלכים בתורת יהוה"
    },
    {
      "number": 2,
      "hebrew": "אשרי נצרי עדתיו בכל־לב ידרשוהו"
    },
    {
      "number": 3,
      "hebrew": "אף לא־פעלו עולה בדרכיו הלכו"
    },
    {
      "number": 4,
      "hebrew": "אתה צויתה פקדיך לשמר מאד"
    },
    {
      "number": 5,
      "hebrew": "אחלי יכנו דרכי לשמר חקיך"
    },
    {
      "number": 6,
      "hebrew": "אז לא־אבוש בהביטי אל־כל־מצותיך"
    },
    {
      "number": 7,
      "hebrew": "אודך בישר לבב בלמדי משפטי צדקך"
    },
    {
      "number": 8,
      "hebrew": "את־חקיך אשמר אל־תעזבני עד־מאד",
      "parsha": "פ"
    },
    {
      "number": 9,
      "hebrew": "במה יזכה־נער את־ארחו לשמר כדברך"
    },
    {
      "number": 10,
      "hebrew": "בכל־לבי דרשתיך אל־תשגני ממצותיך"
    },
    {
      "number": 11,
      "hebrew": "בלבי צפנתי אמרתך למען לא אחטא־לך"
    },
    {
      "number": 12,
      "hebrew": "ברוך אתה יהוה למדני חקיך"
    },
    {
      "number": 13,
      "hebrew": "בשפתי ספרתי כל משפטי־פיך"
    },
    {
      "number": 14,
      "hebrew": "בדרך עדותיך ששתי כעל כל־הון"
    },
    {
      "number": 15,
      "hebrew": "בפקדיך אשיחה ואביטה ארחתיך"
    },
    {
      "number": 16,
      "hebrew": "בחקתיך אשתעשע לא אשכח דברך",
      "parsha": "פ"
    },
    {
      "number": 17,
      "hebrew": "גמל על־עבדך אחיה ואשמרה דברך"
    },
    {
      "number": 18,
      "hebrew": "גל־עיני ואביטה נפלאות מתורתך"
    },
    {
      "number": 19,
      "hebrew": "גר אנכי בארץ אל־תסתר ממני מצותיך"
    },
    {
      "number": 20,
      "hebrew": "גרסה נפשי לתאבה אל־משפטיך בכל־עת"
    },
    {
      "number": 21,
      "hebrew": "גערת זדים ארורים השגים ממצותיך"
    },
    {
      "number": 22,
      "hebrew": "גל מעלי חרפה ובוז כי עדתיך נצרתי"
    },
    {
      "number": 23,
      "hebrew": "גם ישבו שרים בי נדברו עבדך ישיח בחקיך"
    },
    {
      "number": 24,
      "hebrew": "גם־עדתיך שעשעי אנשי עצתי",
      "parsha": "פ"
    },
    {
      "number": 25,
      "hebrew": "דבקה לעפר נפשי חיני כדברך"
    },
    {
      "number": 26,
      "hebrew": "דרכי ספרתי ותענני למדני חקיך"
    },
    {
      "number": 27,
      "hebrew": "דרך־פקודיך הבינני ואשיחה בנפלאותיך"
    },
    {
      "number": 28,
      "hebrew": "דלפה נפשי מתוגה קימני כדברך"
    },
    {
      "number": 29,
      "hebrew": "דרך־שקר הסר ממני ותורתך חנני"
    },
    {
      "number": 30,
      "hebrew": "דרך־אמונה בחרתי משפטיך שויתי"
    },
    {
      "number": 31,
      "hebrew": "דבקתי בעדותיך יהוה אל־תבישני"
    },
    {
      "number": 32,
      "hebrew": "דרך־מצותיך ארוץ כי תרחיב לבי",
      "parsha": "פ"
    },
    {
      "number": 33,
      "hebrew": "הורני יהוה דרך חקיך ואצרנה עקב"
    },
    {
      "number": 34,
      "hebrew": "הבינני ואצרה תורתך ואשמרנה בכל־לב"
    },
    {
      "number": 35,
      "hebrew": "הדריכני בנתיב מצותיך כי־בו חפצתי"
    },
    {
      "number": 36,
      "hebrew": "הט־לבי אל־עדותיך ואל אל־בצע"
    },
    {
      "number": 37,
      "hebrew": "העבר עיני מראות שוא בדרכך חיני"
    },
    {
      "number": 38,
      "hebrew": "הקם לעבדך אמרתך אשר ליראתך"
    },
    {
      "number": 39,
      "hebrew": "העבר חרפתי אשר יגרתי כי משפטיך טובים"
    },
    {
      "number": 40,
      "hebrew": "הנה תאבתי לפקדיך בצדקתך חיני",
      "parsha": "פ"
    },
    {
      "number": 41,
      "hebrew": "ויבאני חסדך יהוה תשועתך כאמרתך"
    },
    {
      "number": 42,
      "hebrew": "ואענה חרפי דבר כי־בטחתי בדברך"
    },
    {
      "number": 43,
      "hebrew": "ואל־תצל מפי דבר־אמת עד־מאד כי למשפטך יחלתי"
    },
    {
      "number": 44,
      "hebrew": "ואשמרה תורתך תמיד לעולם ועד"
    },
    {
      "number": 45,
      "hebrew": "ואתהלכה ברחבה כי פקדיך דרשתי"
    },
    {
      "number": 46,
      "hebrew": "ואדברה בעדתיך נגד מלכים ולא אבוש"
    },
    {
      "number": 47,
      "hebrew": "ואשתעשע במצותיך אשר אהבתי"
    },
    {
      "number": 48,
      "hebrew": "ואשא־כפי אל־מצותיך אשר אהבתי ואשיחה בחקיך",
      "parsha": "פ"
    },
    {
      "number": 49,
      "hebrew": "זכר־דבר לעבדך על אשר יחלתני"
    },
    {
      "number": 50,
      "hebrew": "זאת נחמתי בעניי כי אמרתך חיתני"
    },
    {
      "number": 51,
      "hebrew": "זדים הליצני עד־מאד מתורתך לא נטיתי"
    },
    {
      "number": 52,
      "hebrew": "זכרתי משפטיך מעולם יהוה ואתנחם"
    },
    {
      "number": 53,
      "hebrew": "זלעפה אחזתני מרשעים עזבי תורתך"
    },
    {
      "number": 54,
      "hebrew": "זמרות היו־לי חקיך בבית מגורי"
    },
    {
      "number": 55,
      "hebrew": "זכרתי בלילה שמך יהוה ואשמרה תורתך"
    },
    {
      "number": 56,
      "hebrew": "זאת היתה־לי כי פקדיך נצרתי",
      "parsha": "פ"
    },
    {
      "number": 57,
      "hebrew": "חלקי יהוה אמרתי לשמר דבריך"
    },
    {
      "number": 58,
      "hebrew": "חליתי פניך בכל־לב חנני כאמרתך"
    },
    {
      "number": 59,
      "hebrew": "חשבתי דרכי ואשיבה רגלי אל־עדתיך"
    },
    {
      "number": 60,
      "hebrew": "חשתי ולא התמהמהתי לשמר מצותיך"
    },
    {
      "number": 61,
      "hebrew": "חבלי רשעים עודני תורתך לא שכחתי"
    },
    {
      "number": 62,
      "hebrew": "חצות־לילה אקום להודות לך על משפטי צדקך"
    },
    {
      "number": 63,
      "hebrew": "חבר אני לכל־אשר יראוך ולשמרי פקודיך"
    },
    {
      "number": 64,
      "hebrew": "חסדך יהוה מלאה הארץ חקיך למדני",
      "parsha": "פ"
    },
    {
      "number": 65,
      "hebrew": "טוב עשית עם־עבדך יהוה כדברך"
    },
    {
      "number": 66,
      "hebrew": "טוב טעם ודעת למדני כי במצותיך האמנתי"
    },
    {
      "number": 67,
      "hebrew": "טרם אענה אני שגג ועתה אמרתך שמרתי"
    },
    {
      "number": 68,
      "hebrew": "טוב־אתה ומטיב למדני חקיך"
    },
    {
      "number": 69,
      "hebrew": "טפלו עלי שקר זדים אני בכל־לב אצר פקודיך"
    },
    {
      "number": 70,
      "hebrew": "טפש כחלב לבם אני תורתך שעשעתי"
    },
    {
      "number": 71,
      "hebrew": "טוב־לי כי־עניתי למען אלמד חקיך"
    },
    {
      "number": 72,
      "hebrew": "טוב־לי תורת־פיך מאלפי זהב וכסף",
      "parsha": "פ"
    },
    {
      "number": 73,
      "hebrew": "ידיך עשוני ויכוננוני הבינני ואלמדה מצותיך"
    },
    {
      "number": 74,
      "hebrew": "יראיך יראוני וישמחו כי לדברך יחלתי"
    },
    {
      "number": 75,
      "hebrew": "ידעתי יהוה כי־צדק משפטיך ואמונה עניתני"
    },
    {
      "number": 76,
      "hebrew": "יהי־נא חסדך לנחמני כאמרתך לעבדך"
    },
    {
      "number": 77,
      "hebrew": "יבאוני רחמיך ואחיה כי־תורתך שעשעי"
    },
    {
      "number": 78,
      "hebrew": "יבשו זדים כי־שקר עותוני אני אשיח בפקודיך"
    },
    {
      "number": 79,
      "hebrew": "ישובו לי יראיך וידעו [וידעי] עדתיך"
    },
    {
      "number": 80,
      "hebrew": "יהי־לבי תמים בחקיך למען לא אבוש",
      "parsha": "פ"
    },
    {
      "number": 81,
      "hebrew": "כלתה לתשועתך נפשי לדברך יחלתי"
    },
    {
      "number": 82,
      "hebrew": "כלו עיני לאמרתך לאמר מתי תנחמני"
    },
    {
      "number": 83,
      "hebrew": "כי־הייתי כנאד בקיטור חקיך לא שכחתי"
    },
    {
      "number": 84,
      "hebrew": "כמה ימי־עבדך מתי תעשה ברדפי משפט"
    },
    {
      "number": 85,
      "hebrew": "כרו־לי זדים שיחות אשר לא כתורתך"
    },
    {
      "number": 86,
      "hebrew": "כל־מצותיך אמונה שקר רדפוני עזרני"
    },
    {
      "number": 87,
      "hebrew": "כמעט כלוני בארץ ואני לא־עזבתי פקודיך"
    },
    {
      "number": 88,
      "hebrew": "כחסדך חיני ואשמרה עדות פיך",
      "parsha": "פ"
    },
    {
      "number": 89,
      "hebrew": "לעולם יהוה דברך נצב בשמים"
    },
    {
      "number": 90,
      "hebrew": "לדר ודר אמונתך כוננת ארץ ותעמד"
    },
    {
      "number": 91,
      "hebrew": "למשפטיך עמדו היום כי הכל עבדיך"
    },
    {
      "number": 92,
      "hebrew": "לולי תורתך שעשעי אז אבדתי בעניי"
    },
    {
      "number": 93,
      "hebrew": "לעולם לא־אשכח פקודיך כי בם חייתני"
    },
    {
      "number": 94,
      "hebrew": "לך־אני הושיעני כי פקודיך דרשתי"
    },
    {
      "number": 95,
      "hebrew": "לי קוו רשעים לאבדני עדתיך אתבונן"
    },
    {
      "number": 96,
      "hebrew": "לכל תכלה ראיתי קץ רחבה מצותך מאד",
      "parsha": "פ"
    },
    {
      "number": 97,
      "hebrew": "מה־אהבתי תורתך כל־היום היא שיחתי"
    },
    {
      "number": 98,
      "hebrew": "מאיבי תחכמני מצותך כי לעולם היא־לי"
    },
    {
      "number": 99,
      "hebrew": "מכל־מלמדי השכלתי כי עדותיך שיחה לי"
    },
    {
      "number": 100,
      "hebrew": "מזקנים אתבונן כי פקודיך נצרתי"
    },
    {
      "number": 101,
      "hebrew": "מכל־ארח רע כלאתי רגלי למען אשמר דברך"
    },
    {
      "number": 102,
      "hebrew": "ממשפטיך לא־סרתי כי־אתה הורתני"
    },
    {
      "number": 103,
      "hebrew": "מה־נמלצו לחכי אמרתך מדבש לפי"
    },
    {
      "number": 104,
      "hebrew": "מפקודיך אתבונן על־כן שנאתי כל־ארח שקר",
      "parsha": "פ"
    },
    {
      "number": 105,
      "hebrew": "נר־לרגלי דברך ואור לנתיבתי"
    },
    {
      "number": 106,
      "hebrew": "נשבעתי ואקימה לשמר משפטי צדקך"
    },
    {
      "number": 107,
      "hebrew": "נעניתי עד־מאד יהוה חיני כדברך"
    },
    {
      "number": 108,
      "hebrew": "נדבות פי רצה־נא יהוה ומשפטיך למדני"
    },
    {
      "number": 109,
      "hebrew": "נפשי בכפי תמיד ותורתך לא שכחתי"
    },
    {
      "number": 110,
      "hebrew": "נתנו רשעים פח לי ומפקודיך לא תעיתי"
    },
    {
      "number": 111,
      "hebrew": "נחלתי עדותיך לעולם כי־ששון לבי המה"
    },
    {
      "number": 112,
      "hebrew": "נטיתי לבי לעשות חקיך לעולם עקב",
      "parsha": "פ"
    },
    {
      "number": 113,
      "hebrew": "סעפים שנאתי ותורתך אהבתי"
    },
    {
      "number": 114,
      "hebrew": "סתרי ומגני אתה לדברך יחלתי"
    },
    {
      "number": 115,
      "hebrew": "סורו־ממני מרעים ואצרה מצות אלהי"
    },
    {
      "number": 116,
      "hebrew": "סמכני כאמרתך ואחיה ואל־תבישני משברי"
    },
    {
      "number": 117,
      "hebrew": "סעדני ואושעה ואשעה בחקיך תמיד"
    },
    {
      "number": 118,
      "hebrew": "סלית כל־שוגים מחקיך כי־שקר תרמיתם"
    },
    {
      "number": 119,
      "hebrew": "סגים השבת כל־רשעי־ארץ לכן אהבתי עדתיך"
    },
    {
      "number": 120,
      "hebrew": "סמר מפחדך בשרי וממשפטיך יראתי",
      "parsha": "פ"
    },
    {
      "number": 121,
      "hebrew": "עשיתי משפט וצדק בל־תניחני לעשקי"
    },
    {
      "number": 122,
      "hebrew": "ערב עבדך לטוב אל־יעשקני זדים"
    },
    {
      "number": 123,
      "hebrew": "עיני כלו לישועתך ולאמרת צדקך"
    },
    {
      "number": 124,
      "hebrew": "עשה עם־עבדך כחסדך וחקיך למדני"
    },
    {
      "number": 125,
      "hebrew": "עבדך־אני הבינני ואדעה עדתיך"
    },
    {
      "number": 126,
      "hebrew": "עת לעשות ליהוה הפרו תורתך"
    },
    {
      "number": 127,
      "hebrew": "על־כן אהבתי מצותיך מזהב ומפז"
    },
    {
      "number": 128,
      "hebrew": "על־כן כל־פקודי כל ישרתי כל־ארח שקר שנאתי",
      "parsha": "פ"
    },
    {
      "number": 129,
      "hebrew": "פלאות עדותיך על־כן נצרתם נפשי"
    },
    {
      "number": 130,
      "hebrew": "פתח דבריך יאיר מבין פתיים"
    },
    {
      "number": 131,
      "hebrew": "פי־פערתי ואשאפה כי למצותיך יאבתי"
    },
    {
      "number": 132,
      "hebrew": "פנה־אלי וחנני כמשפט לאהבי שמך"
    },
    {
      "number": 133,
      "hebrew": "פעמי הכן באמרתך ואל־תשלט־בי כל־און"
    },
    {
      "number": 134,
      "hebrew": "פדני מעשק אדם ואשמרה פקודיך"
    },
    {
      "number": 135,
      "hebrew": "פניך האר בעבדך ולמדני את־חקיך"
    },
    {
      "number": 136,
      "hebrew": "פלגי־מים ירדו עיני על לא־שמרו תורתך",
      "parsha": "פ"
    },
    {
      "number": 137,
      "hebrew": "צדיק אתה יהוה וישר משפטיך"
    },
    {
      "number": 138,
      "hebrew": "צוית צדק עדתיך ואמונה מאד"
    },
    {
      "number": 139,
      "hebrew": "צמתתני קנאתי כי־שכחו דבריך צרי"
    },
    {
      "number": 140,
      "hebrew": "צרופה אמרתך מאד ועבדך אהבה"
    },
    {
      "number": 141,
      "hebrew": "צעיר אנכי ונבזה פקדיך לא שכחתי"
    },
    {
      "number": 142,
      "hebrew": "צדקתך צדק לעולם ותורתך אמת"
    },
    {
      "number": 143,
      "hebrew": "צר־ומצוק מצאוני מצותיך שעשעי"
    },
    {
      "number": 144,
      "hebrew": "צדק עדותיך לעולם הבינני ואחיה",
      "parsha": "פ"
    },
    {
      "number": 145,
      "hebrew": "קראתי בכל־לב ענני יהוה חקיך אצרה"
    },
    {
      "number": 146,
      "hebrew": "קראתיך הושיעני ואשמרה עדתיך"
    },
    {
      "number": 147,
      "hebrew": "קדמתי בנשף ואשועה לדבריך [לדברך] יחלתי"
    },
    {
      "number": 148,
      "hebrew": "קדמו עיני אשמרות לשיח באמרתך"
    },
    {
      "number": 149,
      "hebrew": "קולי שמעה כחסדך יהוה כמשפטך חיני"
    },
    {
      "number": 150,
      "hebrew": "קרבו רדפי זמה מתורתך רחקו"
    },
    {
      "number": 151,
      "hebrew": "קרוב אתה יהוה וכל־מצותיך אמת"
    },
    {
      "number": 152,
      "hebrew": "קדם ידעתי מעדתיך כי לעולם יסדתם",
      "parsha": "פ"
    },
    {
      "number": 153,
      "hebrew": "ראה־עניי וחלצני כי־תורתך לא שכחתי"
    },
    {
      "number": 154,
      "hebrew": "ריבה ריבי וגאלני לאמרתך חיני"
    },
    {
      "number": 155,
      "hebrew": "רחוק מרשעים ישועה כי־חקיך לא דרשו"
    },
    {
      "number": 156,
      "hebrew": "רחמיך רבים יהוה כמשפטיך חיני"
    },
    {
      "number": 157,
      "hebrew": "רבים רדפי וצרי מעדותיך לא נטיתי"
    },
    {
      "number": 158,
      "hebrew": "ראיתי בגדים ואתקוטטה אשר אמרתך לא שמרו"
    },
    {
      "number": 159,
      "hebrew": "ראה כי־פקודיך אהבתי יהוה כחסדך חיני"
    },
    {
      "number": 160,
      "hebrew": "ראש־דברך אמת ולעולם כל־משפט צדקך",
      "parsha": "פ"
    },
    {
      "number": 161,
      "hebrew": "שרים רדפוני חנם ומדבריך [ומדברך] פחד לבי"
    },
    {
      "number": 162,
      "hebrew": "שש אנכי על־אמרתך כמוצא שלל רב"
    },
    {
      "number": 163,
      "hebrew": "שקר שנאתי ואתעבה תורתך אהבתי"
    },
    {
      "number": 164,
      "hebrew": "שבע ביום הללתיך על משפטי צדקך"
    },
    {
      "number": 165,
      "hebrew": "שלום רב לאהבי תורתך ואין־למו מכשול"
    },
    {
      "number": 166,
      "hebrew": "שברתי לישועתך יהוה ומצותיך עשיתי"
    },
    {
      "number": 167,
      "hebrew": "שמרה נפשי עדתיך ואהבם מאד"
    },
    {
      "number": 168,
      "hebrew": "שמרתי פקודיך ועדתיך כי כל־דרכי נגדך",
      "parsha": "פ"
    },
    {
      "number": 169,
      "hebrew": "תקרב רנתי לפניך יהוה כדברך הבינני"
    },
    {
      "number": 170,
      "hebrew": "תבוא תחנתי לפניך כאמרתך הצילני"
    },
    {
      "number": 171,
      "hebrew": "תבענה שפתי תהלה כי תלמדני חקיך"
    },
    {
      "number": 172,
      "hebrew": "תען לשוני אמרתך כי כל־מצותיך צדק"
    },
    {
      "number": 173,
      "hebrew": "תהי־ידך לעזרני כי פקודיך בחרתי"
    },
    {
      "number": 174,
      "hebrew": "תאבתי לישועתך יהוה ותורתך שעשעי"
    },
    {
      "number": 175,
      "hebrew": "תחי־נפשי ותהללך ומשפטך יעזרני"
    },
    {
      "number": 176,
      "hebrew": "תעיתי כשה אבד בקש עבדך כי מצותיך לא שכחתי",
      "parsha": "פ"
    }
  ]
}