{
  "book": "Psalms",
  "bookHebrew": "תהלים",
  "chapter": 85,
  "verses": [
    {
      "number": 1,
      "hebrew": "למנצח לבני־קרח מזמור"
    },
    {
      "number": 2,
      "hebrew": "רצית יהוה ארצך שבת שבות [שבית] יעקב"
    },
    {
      "number": 3,
      "hebrew": "נשאת עון עמך כסית כל־חטאתם סלה"
    },
    {
      "number": 4,
      "hebrew": "אספת כל־עברתך השיבות מחרון אפך"
    },
    {
      "number": 5,
      "hebrew": "שובנו אלהי ישענו והפר כעסך עמנו"
    },
    {
      "number": 6,
      "hebrew": "הלעולם תאנף־בנו תמשך אפך לדר ודר"
    },
    {
      "number": 7,
      "hebrew": "הלא־אתה תשוב תחינו ועמך ישמחו־בך"
    },
    {
      "number": 8,
      "hebrew": "הראנו יהוה חסדך וישעך תתן־לנו"
    },
    {
      "number": 9,
      "hebrew": "אשמעה מה־ידבר האל יהוה כי ידבר שלום אל־עמו ואל־חסידיו ואל־ישובו לכסלה"
    },
    {
      "number": 10,
      "hebrew": "אך קרוב ליראיו ישעו לשכן כבוד בארצנו"
    },
    {
      "number": 11,
      "hebrew": "חסד־ואמת נפגשו צדק ושלום נשקו"
    },
    {
      "number": 12,
      "hebrew": "אמת מארץ תצמח וצדק משמים נשקף"
    },
    {
      "number": 13,
      "hebrew": "גם־יהוה יתן הטוב וארצנו תתן יבולה"
    },
    {
      "number": 14,
      "hebrew": "צדק לפניו יהלך וישם לדרך פעמיו",
      "parsha": "פ"
    }
  ]
}