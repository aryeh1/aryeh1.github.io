{
  "book": "Psalms",
  "bookHebrew": "תהלים",
  "chapter": 71,
  "verses": [
    {
      "number": 1,
      "hebrew": "בך־יהוה חסיתי אל־אבושה לעולם"
    },
    {
      "number": 2,
      "hebrew": "בצדקתך תצילני ותפלטני הטה־אלי אזנך והושיעני"
    },
    {
      "number": 3,
      "hebrew": "היה לי לצור מעון לבוא תמיד צוית להושיעני כי־סלעי ומצודתי אתה"
    },
    {
      "number": 4,
      "hebrew": "א‍להי פלטני מיד רשע מכף מעול וחומץ"
    },
    {
      "number": 5,
      "hebrew": "כי־אתה תקותי אדני יהוה מבטחי מנעורי"
    },
    {
      "number": 6,
      "hebrew": "עליך נסמכתי מבטן ממעי אמי אתה גוזי בך תהלתי תמיד"
    },
    {
      "number": 7,
      "hebrew": "כמופת הייתי לרבים ואתה מחסי־עז"
    },
    {
      "number": 8,
      "hebrew": "ימלא פי תהלתך כל־היום תפארתך"
    },
    {
      "number": 9,
      "hebrew": "אל־תשליכני לעת זקנה ככלות כחי אל־תעזבני"
    },
    {
      "number": 10,
      "hebrew": "כי־אמרו אויבי לי ושמרי נפשי נועצו יחדו"
    },
    {
      "number": 11,
      "hebrew": "לאמר אלהים עזבו רדפו ותפשוהו כי־אין מציל"
    },
    {
      "number": 12,
      "hebrew": "אלהים אל־תרחק ממני אלהי לעזרתי חישה [חושה]"
    },
    {
      "number": 13,
      "hebrew": "יבשו יכלו שטני נפשי יעטו חרפה וכלמה מבקשי רעתי"
    },
    {
      "number": 14,
      "hebrew": "ואני תמיד איחל והוספתי על־כל־תהלתך"
    },
    {
      "number": 15,
      "hebrew": "פי יספר צדקתך כל־היום תשועתך כי לא ידעתי ספרות"
    },
    {
      "number": 16,
      "hebrew": "אבוא בגברות אדני יהוה אזכיר צדקתך לבדך"
    },
    {
      "number": 17,
      "hebrew": "א‍להים למדתני מנעורי ועד־הנה אגיד נפלאותיך"
    },
    {
      "number": 18,
      "hebrew": "וגם עד־זקנה ושיבה אלהים אל־תעזבני עד־אגיד זרועך לדור לכל־יבוא גבורתך"
    },
    {
      "number": 19,
      "hebrew": "וצדקתך אלהים עד־מרום אשר־עשית גדלות אלהים מי כמוך"
    },
    {
      "number": 20,
      "hebrew": "אשר הראיתנו [הראיתני ] צרות רבות ורעות תשוב תחיינו [תחייני] ומתהמות הארץ תשוב תעלני"
    },
    {
      "number": 21,
      "hebrew": "תרב גדלתי ותסב תנחמני"
    },
    {
      "number": 22,
      "hebrew": "גם־אני אודך בכלי־נבל אמתך אלהי אזמרה לך בכנור קדוש ישראל"
    },
    {
      "number": 23,
      "hebrew": "תרננה שפתי כי אזמרה־לך ונפשי אשר פדית"
    },
    {
      "number": 24,
      "hebrew": "גם־לשוני כל־היום תהגה צדקתך כי־בשו כי־חפרו מבקשי רעתי",
      "parsha": "פ"
    }
  ]
}