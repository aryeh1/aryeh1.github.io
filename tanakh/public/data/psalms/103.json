{
  "book": "Psalms",
  "bookHebrew": "תהלים",
  "chapter": 103,
  "verses": [
    {
      "number": 1,
      "hebrew": "לדוד ברכי נפשי את־יהוה וכל־קרבי את־שם קדשו"
    },
    {
      "number": 2,
      "hebrew": "ברכי נפשי את־יהוה ואל־תשכחי כל־גמוליו"
    },
    {
      "number": 3,
      "hebrew": "הסלח לכל־עונכי הרפא לכל־תחלאיכי"
    },
    {
      "number": 4,
      "hebrew": "הגואל משחת חייכי המעטרכי חסד ורחמים"
    },
    {
      "number": 5,
      "hebrew": "המשביע בטוב עדיך תתחדש כנשר נעוריכי"
    },
    {
      "number": 6,
      "hebrew": "עשה צדקות יהוה ומשפטים לכל־עשוקים"
    },
    {
      "number": 7,
      "hebrew": "יודיע דרכיו למשה לבני ישראל עלילותיו"
    },
    {
      "number": 8,
      "hebrew": "רחום וחנון יהוה ארך אפים ורב־חסד"
    },
    {
      "number": 9,
      "hebrew": "לא־לנצח יריב ולא לעולם יטור"
    },
    {
      "number": 10,
      "hebrew": "לא כחטאינו עשה לנו ולא כעונתינו גמל עלינו"
    },
    {
      "number": 11,
      "hebrew": "כי כגבה שמים על־הארץ גבר חסדו על־יראיו"
    },
    {
      "number": 12,
      "hebrew": "כרחק מזרח ממערב הרחיק ממנו את־פשעינו"
    },
    {
      "number": 13,
      "hebrew": "כרחם אב על־בנים רחם יהוה על־יראיו"
    },
    {
      "number": 14,
      "hebrew": "כי־הוא ידע יצרנו זכור כי־עפר אנחנו"
    },
    {
      "number": 15,
      "hebrew": "אנוש כחציר ימיו כציץ השדה כן יציץ"
    },
    {
      "number": 16,
      "hebrew": "כי רוח עברה־בו ואיננו ולא־יכירנו עוד מקומו"
    },
    {
      "number": 17,
      "hebrew": "וחסד יהוה מעולם ועד־עולם על־יראיו וצדקתו לבני בנים"
    },
    {
      "number": 18,
      "hebrew": "לשמרי בריתו ולזכרי פקדיו לעשותם"
    },
    {
      "number": 19,
      "hebrew": "יהוה בשמים הכין כסאו ומלכותו בכל משלה"
    },
    {
      "number": 20,
      "hebrew": "ברכו יהוה מלאכיו גברי כח עשי דברו לשמע בקול דברו"
    },
    {
      "number": 21,
      "hebrew": "ברכו יהוה כל־צבאיו משרתיו עשי רצונו"
    },
    {
      "number": 22,
      "hebrew": "ברכו יהוה כל־מעשיו בכל־מקמות ממשלתו ברכי נפשי את־יהוה",
      "parsha": "פ"
    }
  ]
}