{
  "book": "Psalms",
  "bookHebrew": "תהלים",
  "chapter": 132,
  "verses": [
    {
      "number": 1,
      "hebrew": "שיר המעלות זכור־יהוה לדוד את כל־ענותו"
    },
    {
      "number": 2,
      "hebrew": "אשר נשבע ליהוה נדר לאביר יעקב"
    },
    {
      "number": 3,
      "hebrew": "אם־אבא באהל ביתי אם־אעלה על־ערש יצועי"
    },
    {
      "number": 4,
      "hebrew": "אם־אתן שנת לעיני לעפעפי תנומה"
    },
    {
      "number": 5,
      "hebrew": "עד־אמצא מקום ליהוה משכנות לאביר יעקב"
    },
    {
      "number": 6,
      "hebrew": "הנה־שמענוה באפרתה מצאנוה בשדי־יער"
    },
    {
      "number": 7,
      "hebrew": "נבואה למשכנותיו נשתחוה להדם רגליו"
    },
    {
      "number": 8,
      "hebrew": "קומה יהוה למנוחתך אתה וארון עזך"
    },
    {
      "number": 9,
      "hebrew": "כהניך ילבשו־צדק וחסידיך ירננו"
    },
    {
      "number": 10,
      "hebrew": "בעבור דוד עבדך אל־תשב פני משיחך"
    },
    {
      "number": 11,
      "hebrew": "נשבע־יהוה לדוד אמת לא־ישוב ממנה מפרי בטנך אשית לכסא־לך"
    },
    {
      "number": 12,
      "hebrew": "אם־ישמרו בניך בריתי ועדתי זו אלמדם גם־בניהם עדי־עד ישבו לכסא־לך"
    },
    {
      "number": 13,
      "hebrew": "כי־בחר יהוה בציון אוה למושב לו"
    },
    {
      "number": 14,
      "hebrew": "זאת־מנוחתי עדי־עד פה־אשב כי אותיה"
    },
    {
      "number": 15,
      "hebrew": "צידה ברך אברך אביוניה אשביע לחם"
    },
    {
      "number": 16,
      "hebrew": "וכהניה אלביש ישע וחסידיה רנן ירננו"
    },
    {
      "number": 17,
      "hebrew": "שם אצמיח קרן לדוד ערכתי נר למשיחי"
    },
    {
      "number": 18,
      "hebrew": "אויביו אלביש בשת ועליו יציץ נזרו",
      "parsha": "פ"
    }
  ]
}