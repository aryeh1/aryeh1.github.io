{
  "book": "Psalms",
  "bookHebrew": "תהלים",
  "chapter": 118,
  "verses": [
    {
      "number": 1,
      "hebrew": "הודו ליהוה כי־טוב כי לעולם חסדו"
    },
    {
      "number": 2,
      "hebrew": "יאמר־נא ישראל כי לעולם חסדו"
    },
    {
      "number": 3,
      "hebrew": "יאמרו־נא בית־אהרן כי לעולם חסדו"
    },
    {
      "number": 4,
      "hebrew": "יאמרו־נא יראי יהוה כי לעולם חסדו"
    },
    {
      "number": 5,
      "hebrew": "מן־המצר קראתי יה ענני במרחב יה"
    },
    {
      "number": 6,
      "hebrew": "יהוה לי לא אירא מה־יעשה לי אדם"
    },
    {
      "number": 7,
      "hebrew": "יהוה לי בעזרי ואני אראה בשנאי"
    },
    {
      "number": 8,
      "hebrew": "טוב לחסות ביהוה מבטח באדם"
    },
    {
      "number": 9,
      "hebrew": "טוב לחסות ביהוה מבטח בנדיבים"
    },
    {
      "number": 10,
      "hebrew": "כל־גוים סבבוני בשם יהוה כי אמילם"
    },
    {
      "number": 11,
      "hebrew": "סבוני גם־סבבוני בשם יהוה כי אמילם"
    },
    {
      "number": 12,
      "hebrew": "סבוני כדבורים דעכו כאש קוצים בשם יהוה כי אמילם"
    },
    {
      "number": 13,
      "hebrew": "דחה דחיתני לנפל ויהוה עזרני"
    },
    {
      "number": 14,
      "hebrew": "עזי וזמרת יה ויהי־לי לישועה"
    },
    {
      "number": 15,
      "hebrew": "קול רנה וישועה באהלי צדיקים ימין יהוה עשה חיל"
    },
    {
      "number": 16,
      "hebrew": "ימין יהוה רוממה ימין יהוה עשה חיל"
    },
    {
      "number": 17,
      "hebrew": "לא אמות כי־אחיה ואספר מעשי יה"
    },
    {
      "number": 18,
      "hebrew": "יסר יסרני יה ולמות לא נתנני"
    },
    {
      "number": 19,
      "hebrew": "פתחו־לי שערי־צדק אבא־בם אודה יה"
    },
    {
      "number": 20,
      "hebrew": "זה־השער ליהוה צדיקים יבאו בו"
    },
    {
      "number": 21,
      "hebrew": "אודך כי עניתני ותהי־לי לישועה"
    },
    {
      "number": 22,
      "hebrew": "אבן מאסו הבונים היתה לראש פנה"
    },
    {
      "number": 23,
      "hebrew": "מאת יהוה היתה זאת היא נפלאת בעינינו"
    },
    {
      "number": 24,
      "hebrew": "זה־היום עשה יהוה נגילה ונשמחה בו"
    },
    {
      "number": 25,
      "hebrew": "אנא יהוה הושיעה נא אנא יהוה הצליחה נא"
    },
    {
      "number": 26,
      "hebrew": "ברוך הבא בשם יהוה ברכנוכם מבית יהוה"
    },
    {
      "number": 27,
      "hebrew": "אל יהוה ויאר לנו אסרו־חג בעבתים עד־קרנות המזבח"
    },
    {
      "number": 28,
      "hebrew": "אלי אתה ואודך אלהי ארוממך"
    },
    {
      "number": 29,
      "hebrew": "הודו ליהוה כי־טוב כי לעולם חסדו"
    }
  ]
}