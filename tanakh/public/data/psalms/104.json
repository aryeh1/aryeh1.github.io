{
  "book": "Psalms",
  "bookHebrew": "תהלים",
  "chapter": 104,
  "verses": [
    {
      "number": 1,
      "hebrew": "ברכי נפשי את־יהוה יהוה אלהי גדלת מאד הוד והדר לבשת"
    },
    {
      "number": 2,
      "hebrew": "עטה־אור כשלמה נוטה שמים כיריעה"
    },
    {
      "number": 3,
      "hebrew": "המקרה במים ע‍ליותיו השם־עבים רכובו המהלך על־כנפי־רוח"
    },
    {
      "number": 4,
      "hebrew": "עשה מלאכיו רוחות משרתיו אש להט"
    },
    {
      "number": 5,
      "hebrew": "יסד־ארץ על־מכוניה בל־תמוט עולם ועד"
    },
    {
      "number": 6,
      "hebrew": "תהום כלבוש כסיתו על־הרים יעמדו־מים"
    },
    {
      "number": 7,
      "hebrew": "מן־גערתך ינוסון מן־קול רעמך יחפזון"
    },
    {
      "number": 8,
      "hebrew": "יעלו הרים ירדו בקעות אל־מקום זה יסדת להם"
    },
    {
      "number": 9,
      "hebrew": "גבול־שמת בל־יעברון בל־ישובון לכסות הארץ"
    },
    {
      "number": 10,
      "hebrew": "המשלח מעינים בנחלים בין הרים יהלכון"
    },
    {
      "number": 11,
      "hebrew": "ישקו כל־חיתו שדי ישברו פראים צמאם"
    },
    {
      "number": 12,
      "hebrew": "עליהם עוף־השמים ישכון מבין עפאים יתנו־קול"
    },
    {
      "number": 13,
      "hebrew": "משקה הרים מעליותיו מפרי מעשיך תשבע הארץ"
    },
    {
      "number": 14,
      "hebrew": "מצמיח חציר לבהמה ועשב לעבדת האדם להוציא לחם מן־הארץ"
    },
    {
      "number": 15,
      "hebrew": "ויין ישמח לבב־אנוש להצהיל פנים משמן ולחם לבב־אנוש יסעד"
    },
    {
      "number": 16,
      "hebrew": "ישבעו עצי יהוה ארזי לבנון אשר נטע"
    },
    {
      "number": 17,
      "hebrew": "אשר־שם צפרים יקננו חסידה ברושים ביתה"
    },
    {
      "number": 18,
      "hebrew": "הרים הגבהים ליעלים סלעים מחסה לשפנים"
    },
    {
      "number": 19,
      "hebrew": "עשה ירח למועדים שמש ידע מבואו"
    },
    {
      "number": 20,
      "hebrew": "תשת־חשך ויהי לילה בו־תרמש כל־חיתו־יער"
    },
    {
      "number": 21,
      "hebrew": "הכפירים שאגים לטרף ולבקש מאל אכלם"
    },
    {
      "number": 22,
      "hebrew": "תזרח השמש יאספון ואל־מעונתם ירבצון"
    },
    {
      "number": 23,
      "hebrew": "יצא אדם לפעלו ולעבדתו עדי־ערב"
    },
    {
      "number": 24,
      "hebrew": "מה־רבו מעשיך יהוה כלם בחכמה עשית מלאה הארץ קנינך"
    },
    {
      "number": 25,
      "hebrew": "זה הים גדול ורחב ידים שם־רמש ואין מספר חיות קטנות עם־גדלות"
    },
    {
      "number": 26,
      "hebrew": "שם אניות יהלכון לויתן זה־יצרת לשחק־בו"
    },
    {
      "number": 27,
      "hebrew": "כלם אליך ישברון לתת אכלם בעתו"
    },
    {
      "number": 28,
      "hebrew": "תתן להם ילקטון תפתח ידך ישבעון טוב"
    },
    {
      "number": 29,
      "hebrew": "תסתיר פניך יבהלון תסף רוחם יגועון ואל־עפרם ישובון"
    },
    {
      "number": 30,
      "hebrew": "תשלח רוחך יבראון ותחדש פני אדמה"
    },
    {
      "number": 31,
      "hebrew": "יהי כבוד יהוה לעולם ישמח יהוה במעשיו"
    },
    {
      "number": 32,
      "hebrew": "המביט לארץ ותרעד יגע בהרים ויעשנו"
    },
    {
      "number": 33,
      "hebrew": "אשירה ליהוה בחיי אזמרה לאלהי בעודי"
    },
    {
      "number": 34,
      "hebrew": "יערב עליו שיחי אנכי אשמח ביהוה"
    },
    {
      "number": 35,
      "hebrew": "יתמו חטאים מן־הארץ ורשעים עוד אינם ברכי נפשי את־יהוה הללו־יה",
      "parsha": "פ"
    }
  ]
}