{
  "book": "Psalms",
  "bookHebrew": "תהלים",
  "chapter": 84,
  "verses": [
    {
      "number": 1,
      "hebrew": "למנצח על־הגתית לבני־קרח מזמור"
    },
    {
      "number": 2,
      "hebrew": "מה־ידידות משכנותיך יהוה צבאות"
    },
    {
      "number": 3,
      "hebrew": "נכספה וגם־כלתה נפשי לחצרות יהוה לבי ובשרי ירננו אל אל־חי"
    },
    {
      "number": 4,
      "hebrew": "גם־צפור מצאה בית ודרור קן לה אשר־שתה אפרחיה את־מזבחותיך יהוה צבאות מלכי ואלהי"
    },
    {
      "number": 5,
      "hebrew": "אשרי יושבי ביתך עוד יהללוך סלה"
    },
    {
      "number": 6,
      "hebrew": "אשרי אדם עוז־לו בך מסלות בלבבם"
    },
    {
      "number": 7,
      "hebrew": "עברי בעמק הבכא מעין ישיתוהו גם־ברכות יעטה מורה"
    },
    {
      "number": 8,
      "hebrew": "ילכו מחיל אל־חיל יראה אל־אלהים בציון"
    },
    {
      "number": 9,
      "hebrew": "יהוה אלהים צבאות שמעה תפלתי האזינה אלהי יעקב סלה"
    },
    {
      "number": 10,
      "hebrew": "מגננו ראה אלהים והבט פני משיחך"
    },
    {
      "number": 11,
      "hebrew": "כי טוב־יום בחצריך מאלף בחרתי הסתופף בבית אלהי מדור באהלי־רשע"
    },
    {
      "number": 12,
      "hebrew": "כי שמש ומגן יהוה אלהים חן וכבוד יתן יהוה לא ימנע־טוב להלכים בתמים"
    },
    {
      "number": 13,
      "hebrew": "יהוה צבאות אשרי אדם בטח בך"
    }
  ]
}