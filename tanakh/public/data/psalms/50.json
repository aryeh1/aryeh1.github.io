{
  "book": "Psalms",
  "bookHebrew": "תהלים",
  "chapter": 50,
  "verses": [
    {
      "number": 1,
      "hebrew": "מזמור לאסף אל א‍להים יהוה דבר ויקרא־ארץ ממזרח־שמש עד־מבאו"
    },
    {
      "number": 2,
      "hebrew": "מציון מכלל־יפי אלהים הופיע"
    },
    {
      "number": 3,
      "hebrew": "יבא אלהינו ואל־יחרש אש־לפניו תאכל וסביביו נשערה מאד"
    },
    {
      "number": 4,
      "hebrew": "יקרא אל־השמים מעל ואל־הארץ לדין עמו"
    },
    {
      "number": 5,
      "hebrew": "אספו־לי חסידי כרתי בריתי עלי־זבח"
    },
    {
      "number": 6,
      "hebrew": "ויגידו שמים צדקו כי־אלהים שפט הוא סלה"
    },
    {
      "number": 7,
      "hebrew": "שמעה עמי ואדברה ישראל ואעידה בך אלהים אלהיך אנכי"
    },
    {
      "number": 8,
      "hebrew": "לא על־זבחיך אוכיחך ועולתיך לנגדי תמיד"
    },
    {
      "number": 9,
      "hebrew": "לא־אקח מביתך פר ממכלאתיך עתודים"
    },
    {
      "number": 10,
      "hebrew": "כי־לי כל־חיתו־יער בהמות בהררי־אלף"
    },
    {
      "number": 11,
      "hebrew": "ידעתי כל־עוף הרים וזיז שדי עמדי"
    },
    {
      "number": 12,
      "hebrew": "אם־ארעב לא־אמר לך כי־לי תבל ומלאה"
    },
    {
      "number": 13,
      "hebrew": "האוכל בשר אבירים ודם עתודים אשתה"
    },
    {
      "number": 14,
      "hebrew": "זבח לאלהים תודה ושלם לעליון נדריך"
    },
    {
      "number": 15,
      "hebrew": "וקראני ביום צרה אחלצך ותכבדני"
    },
    {
      "number": 16,
      "hebrew": "ולרשע אמר אלהים מה־לך לספר חקי ותשא בריתי עלי־פיך"
    },
    {
      "number": 17,
      "hebrew": "ואתה שנאת מוסר ותשלך דברי אחריך"
    },
    {
      "number": 18,
      "hebrew": "אם־ראית גנב ותרץ עמו ועם מנאפים חלקך"
    },
    {
      "number": 19,
      "hebrew": "פיך שלחת ברעה ולשונך תצמיד מרמה"
    },
    {
      "number": 20,
      "hebrew": "תשב באחיך תדבר בבן־אמך תתן־דפי"
    },
    {
      "number": 21,
      "hebrew": "אלה עשית והחרשתי דמית היות־אהיה כמוך אוכיחך ואערכה לעיניך"
    },
    {
      "number": 22,
      "hebrew": "בינו־נא זאת שכחי אלוה פן־אטרף ואין מציל"
    },
    {
      "number": 23,
      "hebrew": "זבח תודה יכבדנני ושם דרך אראנו בישע אלהים",
      "parsha": "פ"
    }
  ]
}