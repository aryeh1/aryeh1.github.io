{
  "book": "Psalms",
  "bookHebrew": "תהלים",
  "chapter": 88,
  "verses": [
    {
      "number": 1,
      "hebrew": "שיר מזמור לבני קרח למנצח על־מחלת לענות משכיל להימן האזרחי"
    },
    {
      "number": 2,
      "hebrew": "יהוה אלהי ישועתי יום־צעקתי בלילה נגדך"
    },
    {
      "number": 3,
      "hebrew": "תבוא לפניך תפלתי הטה־אזנך לרנתי"
    },
    {
      "number": 4,
      "hebrew": "כי־שבעה ברעות נפשי וחיי לשאול הגיעו"
    },
    {
      "number": 5,
      "hebrew": "נחשבתי עם־יורדי בור הייתי כגבר אין־איל"
    },
    {
      "number": 6,
      "hebrew": "במתים חפשי כמו חללים שכבי קבר אשר לא זכרתם עוד והמה מידך נגזרו"
    },
    {
      "number": 7,
      "hebrew": "שתני בבור תחתיות במחשכים במצלות"
    },
    {
      "number": 8,
      "hebrew": "עלי סמכה חמתך וכל־משבריך ענית סלה"
    },
    {
      "number": 9,
      "hebrew": "הרחקת מידעי ממני שתני תועבות למו כלא ולא אצא"
    },
    {
      "number": 10,
      "hebrew": "עיני דאבה מני עני קראתיך יהוה בכל־יום שטחתי אליך כפי"
    },
    {
      "number": 11,
      "hebrew": "הלמתים תעשה־פלא אם־רפאים יקומו יודוך סלה"
    },
    {
      "number": 12,
      "hebrew": "היספר בקבר חסדך אמונתך באבדון"
    },
    {
      "number": 13,
      "hebrew": "היודע בחשך פלאך וצדקתך בארץ נשיה"
    },
    {
      "number": 14,
      "hebrew": "ואני אליך יהוה שועתי ובבקר תפלתי תקדמך"
    },
    {
      "number": 15,
      "hebrew": "למה יהוה תזנח נפשי תסתיר פניך ממני"
    },
    {
      "number": 16,
      "hebrew": "עני אני וגוע מנער נשאתי אמיך אפונה"
    },
    {
      "number": 17,
      "hebrew": "עלי עברו חרוניך בעותיך צמתותני"
    },
    {
      "number": 18,
      "hebrew": "סבוני כמים כל־היום הקיפו עלי יחד"
    },
    {
      "number": 19,
      "hebrew": "הרחקת ממני אהב ורע מידעי מחשך",
      "parsha": "פ"
    }
  ]
}