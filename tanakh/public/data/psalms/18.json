{
  "book": "Psalms",
  "bookHebrew": "תהלים",
  "chapter": 18,
  "verses": [
    {
      "number": 1,
      "hebrew": "למנצח לעבד יהוה לדוד אשר דבר ליהוה את־דברי השירה הזאת ביום הציל־יהוה אותו מכף כל־איביו ומיד שאול"
    },
    {
      "number": 2,
      "hebrew": "ויאמר ארחמך יהוה חזקי"
    },
    {
      "number": 3,
      "hebrew": "יהוה סלעי ומצודתי ומפלטי אלי צורי אחסה־בו מגני וקרן־ישעי משגבי"
    },
    {
      "number": 4,
      "hebrew": "מהלל אקרא יהוה ומן־איבי אושע"
    },
    {
      "number": 5,
      "hebrew": "אפפוני חבלי־מות ונחלי בליעל יבעתוני"
    },
    {
      "number": 6,
      "hebrew": "חבלי שאול סבבוני קדמוני מוקשי מות"
    },
    {
      "number": 7,
      "hebrew": "בצר־לי אקרא יהוה ואל־אלהי אשוע ישמע מהיכלו קולי ושועתי לפניו תבוא באזניו"
    },
    {
      "number": 8,
      "hebrew": "ותגעש ותרעש הארץ ומוסדי הרים ירגזו ויתגעשו כי־חרה לו"
    },
    {
      "number": 9,
      "hebrew": "עלה עשן באפו ואש־מפיו תאכל גחלים בערו ממנו"
    },
    {
      "number": 10,
      "hebrew": "ויט שמים וירד וערפל תחת רגליו"
    },
    {
      "number": 11,
      "hebrew": "וירכב על־כרוב ויעף וידא על־כנפי־רוח"
    },
    {
      "number": 12,
      "hebrew": "ישת חשך סתרו סביבותיו סכתו חשכת־מים עבי שחקים"
    },
    {
      "number": 13,
      "hebrew": "מנגה נגדו עביו עברו ברד וגחלי־אש"
    },
    {
      "number": 14,
      "hebrew": "וירעם בשמים יהוה ועליון יתן קלו ברד וגחלי־אש"
    },
    {
      "number": 15,
      "hebrew": "וישלח חציו ויפיצם וברקים רב ויהמם"
    },
    {
      "number": 16,
      "hebrew": "ויראו אפיקי מים ויגלו מוסדות תבל מגערתך יהוה מנשמת רוח אפך"
    },
    {
      "number": 17,
      "hebrew": "ישלח ממרום יקחני ימשני ממים רבים"
    },
    {
      "number": 18,
      "hebrew": "יצילני מאיבי עז ומשנאי כי־אמצו ממני"
    },
    {
      "number": 19,
      "hebrew": "יקדמוני ביום־אידי ויהי־יהוה למשען לי"
    },
    {
      "number": 20,
      "hebrew": "ויוציאני למרחב יחלצני כי חפץ בי"
    },
    {
      "number": 21,
      "hebrew": "יגמלני יהוה כצדקי כבר ידי ישיב לי"
    },
    {
      "number": 22,
      "hebrew": "כי־שמרתי דרכי יהוה ולא־רשעתי מאלהי"
    },
    {
      "number": 23,
      "hebrew": "כי כל־משפטיו לנגדי וחקתיו לא־אסיר מני"
    },
    {
      "number": 24,
      "hebrew": "ואהי תמים עמו ואשתמר מעוני"
    },
    {
      "number": 25,
      "hebrew": "וישב־יהוה לי כצדקי כבר ידי לנגד עיניו"
    },
    {
      "number": 26,
      "hebrew": "עם־חסיד תתחסד עם־גבר תמים תתמם"
    },
    {
      "number": 27,
      "hebrew": "עם־נבר תתברר ועם־עקש תתפתל"
    },
    {
      "number": 28,
      "hebrew": "כי־אתה עם־עני תושיע ועינים רמות תשפיל"
    },
    {
      "number": 29,
      "hebrew": "כי־אתה תאיר נרי יהוה אלהי יגיה חשכי"
    },
    {
      "number": 30,
      "hebrew": "כי־בך ארץ גדוד ובאלהי אדלג־שור"
    },
    {
      "number": 31,
      "hebrew": "האל תמים דרכו אמרת־יהוה צרופה מגן הוא לכל החסים בו"
    },
    {
      "number": 32,
      "hebrew": "כי מי אלוה מבלעדי יהוה ומי צור זולתי אלהינו"
    },
    {
      "number": 33,
      "hebrew": "האל המאזרני חיל ויתן תמים דרכי"
    },
    {
      "number": 34,
      "hebrew": "משוה רגלי כאילות ועל במתי יעמידני"
    },
    {
      "number": 35,
      "hebrew": "מלמד ידי למלחמה ונחתה קשת־נחושה זרועתי"
    },
    {
      "number": 36,
      "hebrew": "ותתן־לי מגן ישעך וימינך תסעדני וענותך תרבני"
    },
    {
      "number": 37,
      "hebrew": "תרחיב צעדי תחתי ולא מעדו קרסלי"
    },
    {
      "number": 38,
      "hebrew": "ארדוף אויבי ואשיגם ולא־אשוב עד־כלותם"
    },
    {
      "number": 39,
      "hebrew": "אמחצם ולא־יכלו קום יפלו תחת רגלי"
    },
    {
      "number": 40,
      "hebrew": "ותאזרני חיל למלחמה תכריע קמי תחתי"
    },
    {
      "number": 41,
      "hebrew": "ואיבי נתתה לי ערף ומשנאי אצמיתם"
    },
    {
      "number": 42,
      "hebrew": "ישועו ואין־מושיע על־יהוה ולא ענם"
    },
    {
      "number": 43,
      "hebrew": "ואשחקם כעפר על־פני־רוח כטיט חוצות אריקם"
    },
    {
      "number": 44,
      "hebrew": "תפלטני מריבי עם תשימני לראש גוים עם לא־ידעתי יעבדוני"
    },
    {
      "number": 45,
      "hebrew": "לשמע אזן ישמעו לי בני־נכר יכחשו־לי"
    },
    {
      "number": 46,
      "hebrew": "בני־נכר יבלו ויחרגו ממסגרותיהם"
    },
    {
      "number": 47,
      "hebrew": "חי־יהוה וברוך צורי וירום אלוהי ישעי"
    },
    {
      "number": 48,
      "hebrew": "האל הנותן נקמות לי וידבר עמים תחתי"
    },
    {
      "number": 49,
      "hebrew": "מפלטי מאיבי אף מן־קמי תרוממני מאיש חמס תצילני"
    },
    {
      "number": 50,
      "hebrew": "על־כן אודך בגוים יהוה ולשמך אזמרה"
    },
    {
      "number": 51,
      "hebrew": "מגדל [מגדיל] ישועות מלכו ועשה חסד למשיחו לדוד ולזרעו עד־עולם"
    }
  ]
}