{
  "book": "Psalms",
  "bookHebrew": "תהלים",
  "chapter": 89,
  "verses": [
    {
      "number": 1,
      "hebrew": "משכיל לאיתן האזרחי"
    },
    {
      "number": 2,
      "hebrew": "חסדי יהוה עולם אשירה לדר ודר אודיע אמונתך בפי"
    },
    {
      "number": 3,
      "hebrew": "כי־אמרתי עולם חסד יבנה שמים תכן אמונתך בהם"
    },
    {
      "number": 4,
      "hebrew": "כרתי ברית לבחירי נשבעתי לדוד עבדי"
    },
    {
      "number": 5,
      "hebrew": "עד־עולם אכין זרעך ובניתי לדר־ודור כסאך סלה"
    },
    {
      "number": 6,
      "hebrew": "ויודו שמים פלאך יהוה אף־אמונתך בקהל קדשים"
    },
    {
      "number": 7,
      "hebrew": "כי מי בשחק יערך ליהוה ידמה ליהוה בבני אלים"
    },
    {
      "number": 8,
      "hebrew": "אל נערץ בסוד־קדשים רבה ונורא על־כל־סביביו"
    },
    {
      "number": 9,
      "hebrew": "יהוה אלהי צבאות מי־כמוך חסין יה ואמונתך סביבותיך"
    },
    {
      "number": 10,
      "hebrew": "אתה מושל בגאות הים בשוא גליו אתה תשבחם"
    },
    {
      "number": 11,
      "hebrew": "אתה דכאת כחלל רהב בזרוע עזך פזרת אויביך"
    },
    {
      "number": 12,
      "hebrew": "לך שמים אף־לך ארץ תבל ומלאה אתה יסדתם"
    },
    {
      "number": 13,
      "hebrew": "צפון וימין אתה בראתם תבור וחרמון בשמך ירננו"
    },
    {
      "number": 14,
      "hebrew": "לך זרוע עם־גבורה תעז ידך תרום ימינך"
    },
    {
      "number": 15,
      "hebrew": "צדק ומשפט מכון כסאך חסד ואמת יקדמו פניך"
    },
    {
      "number": 16,
      "hebrew": "אשרי העם יודעי תרועה יהוה באור־פניך יהלכון"
    },
    {
      "number": 17,
      "hebrew": "בשמך יגילון כל־היום ובצדקתך ירומו"
    },
    {
      "number": 18,
      "hebrew": "כי־תפארת עזמו אתה וברצנך תרים [תרום] קרננו"
    },
    {
      "number": 19,
      "hebrew": "כי ליהוה מגננו ולקדוש ישראל מלכנו"
    },
    {
      "number": 20,
      "hebrew": "אז דברת־בחזון לחסידיך ותאמר שויתי עזר על־גבור הרימותי בחור מעם"
    },
    {
      "number": 21,
      "hebrew": "מצאתי דוד עבדי בשמן קדשי משחתיו"
    },
    {
      "number": 22,
      "hebrew": "אשר ידי תכון עמו אף־זרועי תאמצנו"
    },
    {
      "number": 23,
      "hebrew": "לא־ישא אויב בו ובן־עולה לא יעננו"
    },
    {
      "number": 24,
      "hebrew": "וכתותי מפניו צריו ומשנאיו אגוף"
    },
    {
      "number": 25,
      "hebrew": "ואמונתי וחסדי עמו ובשמי תרום קרנו"
    },
    {
      "number": 26,
      "hebrew": "ושמתי בים ידו ובנהרות ימינו"
    },
    {
      "number": 27,
      "hebrew": "הוא יקראני אבי אתה אלי וצור ישועתי"
    },
    {
      "number": 28,
      "hebrew": "אף־אני בכור אתנהו עליון למלכי־ארץ"
    },
    {
      "number": 29,
      "hebrew": "לעולם אשמור־[אשמר־] לו חסדי ובריתי נאמנת לו"
    },
    {
      "number": 30,
      "hebrew": "ושמתי לעד זרעו וכסאו כימי שמים"
    },
    {
      "number": 31,
      "hebrew": "אם־יעזבו בניו תורתי ובמשפטי לא ילכון"
    },
    {
      "number": 32,
      "hebrew": "אם־חקתי יחללו ומצותי לא ישמרו"
    },
    {
      "number": 33,
      "hebrew": "ופקדתי בשבט פשעם ובנגעים עונם"
    },
    {
      "number": 34,
      "hebrew": "וחסדי לא־אפיר מעמו ולא־אשקר באמונתי"
    },
    {
      "number": 35,
      "hebrew": "לא־אחלל בריתי ומוצא שפתי לא אשנה"
    },
    {
      "number": 36,
      "hebrew": "אחת נשבעתי בקדשי אם־לדוד אכזב"
    },
    {
      "number": 37,
      "hebrew": "זרעו לעולם יהיה וכסאו כשמש נגדי"
    },
    {
      "number": 38,
      "hebrew": "כירח יכון עולם ועד בשחק נאמן סלה"
    },
    {
      "number": 39,
      "hebrew": "ואתה זנחת ותמאס התעברת עם־משיחך"
    },
    {
      "number": 40,
      "hebrew": "נארתה ברית עבדך חללת לארץ נזרו"
    },
    {
      "number": 41,
      "hebrew": "פרצת כל־גדרתיו שמת מבצריו מחתה"
    },
    {
      "number": 42,
      "hebrew": "שסהו כל־עברי דרך היה חרפה לשכניו"
    },
    {
      "number": 43,
      "hebrew": "הרימות ימין צריו השמחת כל־אויביו"
    },
    {
      "number": 44,
      "hebrew": "אף־תשיב צור חרבו ולא הקימתו במלחמה"
    },
    {
      "number": 45,
      "hebrew": "השבת מטהרו וכסאו לארץ מגרתה"
    },
    {
      "number": 46,
      "hebrew": "הקצרת ימי עלומיו העטית עליו בושה סלה"
    },
    {
      "number": 47,
      "hebrew": "עד־מה יהוה תסתר לנצח תבער כמו־אש חמתך"
    },
    {
      "number": 48,
      "hebrew": "זכר־אני מה־חלד על־מה־שוא בראת כל־בני־אדם"
    },
    {
      "number": 49,
      "hebrew": "מי גבר יחיה ולא יראה־מות ימלט נפשו מיד־שאול סלה"
    },
    {
      "number": 50,
      "hebrew": "איה חסדיך הראשנים אדני נשבעת לדוד באמונתך"
    },
    {
      "number": 51,
      "hebrew": "זכר אדני חרפת עבדיך שאתי בחיקי כל־רבים עמים"
    },
    {
      "number": 52,
      "hebrew": "אשר חרפו אויביך יהוה אשר חרפו עקבות משיחך"
    },
    {
      "number": 53,
      "hebrew": "ברוך יהוה לעולם אמן ואמן"
    }
  ]
}