{
  "book": "Psalms",
  "bookHebrew": "תהלים",
  "chapter": 63,
  "verses": [
    {
      "number": 1,
      "hebrew": "מזמור לדוד בהיותו במדבר יהודה"
    },
    {
      "number": 2,
      "hebrew": "אלהים אלי אתה א‍שחרך צמאה לך נפשי כמה לך בשרי בארץ־ציה ועיף בלי־מים"
    },
    {
      "number": 3,
      "hebrew": "כן בקדש חזיתיך לראות עזך וכבודך"
    },
    {
      "number": 4,
      "hebrew": "כי־טוב חסדך מחיים שפתי ישבחונך"
    },
    {
      "number": 5,
      "hebrew": "כן אברכך בחיי בשמך אשא כפי"
    },
    {
      "number": 6,
      "hebrew": "כמו חלב ודשן תשבע נפשי ושפתי רננות יהלל־פי"
    },
    {
      "number": 7,
      "hebrew": "אם־זכרתיך על־יצועי באשמרות אהגה־בך"
    },
    {
      "number": 8,
      "hebrew": "כי־היית עזרתה לי ובצל כנפיך ארנן"
    },
    {
      "number": 9,
      "hebrew": "דבקה נפשי אחריך בי תמכה ימינך"
    },
    {
      "number": 10,
      "hebrew": "והמה לשואה יבקשו נפשי יבאו בתחתיות הארץ"
    },
    {
      "number": 11,
      "hebrew": "יגירהו על־ידי־חרב מנת שעלים יהיו"
    },
    {
      "number": 12,
      "hebrew": "והמלך ישמח באלהים יתהלל כל־הנשבע בו כי יסכר פי דוברי־שקר",
      "parsha": "פ"
    }
  ]
}