{
  "book": "Psalms",
  "bookHebrew": "תהלים",
  "chapter": 58,
  "verses": [
    {
      "number": 1,
      "hebrew": "למנצח אל־תשחת לדוד מכתם"
    },
    {
      "number": 2,
      "hebrew": "האמנם אלם צדק תדברון מישרים תשפטו בני אדם"
    },
    {
      "number": 3,
      "hebrew": "אף־בלב עולת תפעלון בארץ חמס ידיכם תפלסון"
    },
    {
      "number": 4,
      "hebrew": "זרו רשעים מרחם תעו מבטן דברי כזב"
    },
    {
      "number": 5,
      "hebrew": "חמת־למו כדמות חמת־נחש כמו־פתן חרש יאטם אזנו"
    },
    {
      "number": 6,
      "hebrew": "אשר לא־ישמע לקול מלחשים חובר חברים מחכם"
    },
    {
      "number": 7,
      "hebrew": "א‍להים הרס־שנימו בפימו מלתעות כפירים נתץ יהוה"
    },
    {
      "number": 8,
      "hebrew": "ימאסו כמו־מים יתהלכו־למו ידרך חצו [חציו] כמו יתמללו"
    },
    {
      "number": 9,
      "hebrew": "כמו שבלול תמס יהלך נפל אשת בל־חזו שמש"
    },
    {
      "number": 10,
      "hebrew": "בטרם יבינו סירתיכם אטד כמו־חי כמו־חרון ישערנו"
    },
    {
      "number": 11,
      "hebrew": "ישמח צדיק כי־חזה נקם פעמיו ירחץ בדם הרשע"
    },
    {
      "number": 12,
      "hebrew": "ויאמר אדם אך־פרי לצדיק אך יש־אלהים שפטים בארץ",
      "parsha": "פ"
    }
  ]
}