{
  "book": "Psalms",
  "bookHebrew": "תהלים",
  "chapter": 109,
  "verses": [
    {
      "number": 1,
      "hebrew": "למנצח לדוד מזמור אלהי תהלתי אל־תחרש"
    },
    {
      "number": 2,
      "hebrew": "כי פי רשע ופי־מרמה עלי פתחו דברו אתי לשון שקר"
    },
    {
      "number": 3,
      "hebrew": "ודברי שנאה סבבוני וילחמוני חנם"
    },
    {
      "number": 4,
      "hebrew": "תחת־אהבתי ישטנוני ואני תפלה"
    },
    {
      "number": 5,
      "hebrew": "וישימו עלי רעה תחת טובה ושנאה תחת אהבתי"
    },
    {
      "number": 6,
      "hebrew": "הפקד עליו רשע ושטן יעמד על־ימינו"
    },
    {
      "number": 7,
      "hebrew": "בהשפטו יצא רשע ותפלתו תהיה לחטאה"
    },
    {
      "number": 8,
      "hebrew": "יהיו־ימיו מעטים פקדתו יקח אחר"
    },
    {
      "number": 9,
      "hebrew": "יהיו־בניו יתומים ואשתו אלמנה"
    },
    {
      "number": 10,
      "hebrew": "ונוע ינועו בניו ושאלו ודרשו מחרבותיהם"
    },
    {
      "number": 11,
      "hebrew": "ינקש נושה לכל־אשר־לו ויבזו זרים יגיעו"
    },
    {
      "number": 12,
      "hebrew": "אל־יהי־לו משך חסד ואל־יהי חונן ליתומיו"
    },
    {
      "number": 13,
      "hebrew": "יהי־אחריתו להכרית בדור אחר ימח שמם"
    },
    {
      "number": 14,
      "hebrew": "יזכר עון אבתיו אל־יהוה וחטאת אמו אל־תמח"
    },
    {
      "number": 15,
      "hebrew": "יהיו נגד־יהוה תמיד ויכרת מארץ זכרם"
    },
    {
      "number": 16,
      "hebrew": "יען אשר לא זכר עשות חסד וירדף איש־עני ואביון ונכאה לבב למותת"
    },
    {
      "number": 17,
      "hebrew": "ויאהב קללה ותבואהו ולא־חפץ בברכה ותרחק ממנו"
    },
    {
      "number": 18,
      "hebrew": "וילבש קללה כמדו ותבא כמים בקרבו וכשמן בעצמותיו"
    },
    {
      "number": 19,
      "hebrew": "תהי־לו כבגד יעטה ולמזח תמיד יחגרה"
    },
    {
      "number": 20,
      "hebrew": "זאת פעלת שטני מאת יהוה והדברים רע על־נפשי"
    },
    {
      "number": 21,
      "hebrew": "ואתה יהוה אדני ע‍שה־אתי למען שמך כי־טוב חסדך הצילני"
    },
    {
      "number": 22,
      "hebrew": "כי־עני ואביון אנכי ולבי חלל בקרבי"
    },
    {
      "number": 23,
      "hebrew": "כצל־כנטותו נהלכתי ננערתי כארבה"
    },
    {
      "number": 24,
      "hebrew": "ברכי כשלו מצום ובשרי כחש משמן"
    },
    {
      "number": 25,
      "hebrew": "ואני הייתי חרפה להם יראוני יניעון ראשם"
    },
    {
      "number": 26,
      "hebrew": "עזרני יהוה אלהי הושיעני כחסדך"
    },
    {
      "number": 27,
      "hebrew": "וידעו כי־ידך זאת אתה יהוה עשיתה"
    },
    {
      "number": 28,
      "hebrew": "יקללו־המה ואתה תברך קמו ויבשו ועבדך ישמח"
    },
    {
      "number": 29,
      "hebrew": "ילבשו שוטני כלמה ויעטו כמעיל בשתם"
    },
    {
      "number": 30,
      "hebrew": "אודה יהוה מאד בפי ובתוך רבים אהללנו"
    },
    {
      "number": 31,
      "hebrew": "כי־יעמד לימין אביון להושיע משפטי נפשו",
      "parsha": "פ"
    }
  ]
}