{
  "book": "Psalms",
  "bookHebrew": "תהלים",
  "chapter": 97,
  "verses": [
    {
      "number": 1,
      "hebrew": "יהוה מלך תגל הארץ ישמחו איים רבים"
    },
    {
      "number": 2,
      "hebrew": "ענן וערפל סביביו צדק ומשפט מכון כסאו"
    },
    {
      "number": 3,
      "hebrew": "אש לפניו תלך ותלהט סביב צריו"
    },
    {
      "number": 4,
      "hebrew": "האירו ברקיו תבל ראתה ותחל הארץ"
    },
    {
      "number": 5,
      "hebrew": "הרים כדונג נמסו מלפני יהוה מלפני אדון כל־הארץ"
    },
    {
      "number": 6,
      "hebrew": "הגידו השמים צדקו וראו כל־העמים כבודו"
    },
    {
      "number": 7,
      "hebrew": "יבשו כל־עבדי פסל המתהללים באלילים השתחוו־לו כל־אלהים"
    },
    {
      "number": 8,
      "hebrew": "שמעה ותשמח ציון ותגלנה בנות יהודה למען משפטיך יהוה"
    },
    {
      "number": 9,
      "hebrew": "כי־אתה יהוה עליון על־כל־הארץ מאד נעלית על־כל־אלהים"
    },
    {
      "number": 10,
      "hebrew": "אהבי יהוה שנאו רע שמר נפשות חסידיו מיד רשעים יצילם"
    },
    {
      "number": 11,
      "hebrew": "אור זרע לצדיק ולישרי־לב שמחה"
    },
    {
      "number": 12,
      "hebrew": "שמחו צדיקים ביהוה והודו לזכר קדשו"
    }
  ]
}