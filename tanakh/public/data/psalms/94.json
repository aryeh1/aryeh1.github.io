{
  "book": "Psalms",
  "bookHebrew": "תהלים",
  "chapter": 94,
  "verses": [
    {
      "number": 1,
      "hebrew": "אל־נקמות יהוה אל נקמות הופיע"
    },
    {
      "number": 2,
      "hebrew": "הנשא שפט הארץ השב גמול על־גאים"
    },
    {
      "number": 3,
      "hebrew": "עד־מתי רשעים יהוה עד־מתי רשעים יעלזו"
    },
    {
      "number": 4,
      "hebrew": "יביעו ידברו עתק יתאמרו כל־פעלי און"
    },
    {
      "number": 5,
      "hebrew": "עמך יהוה ידכאו ונחלתך יענו"
    },
    {
      "number": 6,
      "hebrew": "אלמנה וגר יהרגו ויתומים ירצחו"
    },
    {
      "number": 7,
      "hebrew": "ויאמרו לא יראה־יה ולא־יבין אלהי יעקב"
    },
    {
      "number": 8,
      "hebrew": "בינו בערים בעם וכסילים מתי תשכילו"
    },
    {
      "number": 9,
      "hebrew": "הנטע אזן הלא ישמע אם־יצר עין הלא יביט"
    },
    {
      "number": 10,
      "hebrew": "היסר גוים הלא יוכיח המלמד אדם דעת"
    },
    {
      "number": 11,
      "hebrew": "יהוה ידע מחשבות אדם כי־המה הבל"
    },
    {
      "number": 12,
      "hebrew": "אשרי הגבר אשר־תיסרנו יה ומתורתך תלמדנו"
    },
    {
      "number": 13,
      "hebrew": "להשקיט לו מימי רע עד יכרה לרשע שחת"
    },
    {
      "number": 14,
      "hebrew": "כי לא־יטש יהוה עמו ונחלתו לא יעזב"
    },
    {
      "number": 15,
      "hebrew": "כי־עד־צדק ישוב משפט ואחריו כל־ישרי־לב"
    },
    {
      "number": 16,
      "hebrew": "מי־יקום לי עם־מרעים מי־יתיצב לי עם־פעלי און"
    },
    {
      "number": 17,
      "hebrew": "לולי יהוה עזרתה לי כמעט שכנה דומה נפשי"
    },
    {
      "number": 18,
      "hebrew": "אם־אמרתי מטה רגלי חסדך יהוה יסעדני"
    },
    {
      "number": 19,
      "hebrew": "ברב שרעפי בקרבי תנחומיך ישעשעו נפשי"
    },
    {
      "number": 20,
      "hebrew": "היחברך כסא הוות יצר עמל עלי־חק"
    },
    {
      "number": 21,
      "hebrew": "יגודו על־נפש צדיק ודם נקי ירשיעו"
    },
    {
      "number": 22,
      "hebrew": "ויהי יהוה לי למשגב ואלהי לצור מחסי"
    },
    {
      "number": 23,
      "hebrew": "וישב עליהם את־אונם וברעתם יצמיתם יצמיתם יהוה אלהינו",
      "parsha": "פ"
    }
  ]
}