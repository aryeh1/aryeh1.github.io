{
  "book": "Psalms",
  "bookHebrew": "תהלים",
  "chapter": 107,
  "verses": [
    {
      "number": 1,
      "hebrew": "הדו ליהוה כי־טוב כי לעולם חסדו"
    },
    {
      "number": 2,
      "hebrew": "יאמרו גאולי יהוה אשר גאלם מיד־צר"
    },
    {
      "number": 3,
      "hebrew": "ומארצות קבצם ממזרח וממערב מצפון ומים"
    },
    {
      "number": 4,
      "hebrew": "תעו במדבר בישימון דרך עיר מושב לא מצאו"
    },
    {
      "number": 5,
      "hebrew": "רעבים גם־צמאים נפשם בהם תתעטף"
    },
    {
      "number": 6,
      "hebrew": "ויצעקו אל־יהוה בצר להם ממצוקותיהם יצילם"
    },
    {
      "number": 7,
      "hebrew": "וידריכם בדרך ישרה ללכת אל־עיר מושב"
    },
    {
      "number": 8,
      "hebrew": "יודו ליהוה חסדו ונפלאותיו לבני אדם"
    },
    {
      "number": 9,
      "hebrew": "כי־השביע נפש שקקה ונפש רעבה מלא־טוב"
    },
    {
      "number": 10,
      "hebrew": "ישבי חשך וצלמות אסירי עני וברזל"
    },
    {
      "number": 11,
      "hebrew": "כי־המרו אמרי־אל ועצת עליון נאצו"
    },
    {
      "number": 12,
      "hebrew": "ויכנע בעמל לבם כשלו ואין עזר"
    },
    {
      "number": 13,
      "hebrew": "ויזעקו אל־יהוה בצר להם ממצקותיהם יושיעם"
    },
    {
      "number": 14,
      "hebrew": "יוציאם מחשך וצלמות ומוסרותיהם ינתק"
    },
    {
      "number": 15,
      "hebrew": "יודו ליהוה חסדו ונפלאותיו לבני אדם"
    },
    {
      "number": 16,
      "hebrew": "כי־שבר דלתות נחשת ובריחי ברזל גדע"
    },
    {
      "number": 17,
      "hebrew": "אולים מדרך פשעם ומעונתיהם יתענו"
    },
    {
      "number": 18,
      "hebrew": "כל־אכל תתעב נפשם ויגיעו עד־שערי מות"
    },
    {
      "number": 19,
      "hebrew": "ויזעקו אל־יהוה בצר להם ממצקותיהם יושיעם"
    },
    {
      "number": 20,
      "hebrew": "ישלח דברו וירפאם וימלט משחיתותם"
    },
    {
      "number": 21,
      "hebrew": "יודו ליהוה חסדו ונפלאותיו לבני אדם"
    },
    {
      "number": 22,
      "hebrew": "ויזבחו זבחי תודה ויספרו מעשיו ברנה"
    },
    {
      "number": 23,
      "hebrew": "יורדי הים באניות עשי מלאכה במים רבים"
    },
    {
      "number": 24,
      "hebrew": "המה ראו מעשי יהוה ונפלאותיו במצולה"
    },
    {
      "number": 25,
      "hebrew": "ויאמר ויעמד רוח סערה ותרומם גליו"
    },
    {
      "number": 26,
      "hebrew": "יעלו שמים ירדו תהומות נפשם ברעה תתמוגג"
    },
    {
      "number": 27,
      "hebrew": "יחוגו וינועו כשכור וכל־חכמתם תתבלע"
    },
    {
      "number": 28,
      "hebrew": "ויצעקו אל־יהוה בצר להם וממצוקתיהם יוציאם"
    },
    {
      "number": 29,
      "hebrew": "יקם סערה לדממה ויחשו גליהם"
    },
    {
      "number": 30,
      "hebrew": "וישמחו כי־ישתקו וינחם אל־מחוז חפצם"
    },
    {
      "number": 31,
      "hebrew": "יודו ליהוה חסדו ונפלאותיו לבני אדם"
    },
    {
      "number": 32,
      "hebrew": "וירממוהו בקהל־עם ובמושב זקנים יהללוהו"
    },
    {
      "number": 33,
      "hebrew": "ישם נהרות למדבר ומצאי מים לצמאון"
    },
    {
      "number": 34,
      "hebrew": "ארץ פרי למלחה מרעת ישבי בה"
    },
    {
      "number": 35,
      "hebrew": "ישם מדבר לאגם־מים וארץ ציה למצאי מים"
    },
    {
      "number": 36,
      "hebrew": "ויושב שם רעבים ויכוננו עיר מושב"
    },
    {
      "number": 37,
      "hebrew": "ויזרעו שדות ויטעו כרמים ויעשו פרי תבואה"
    },
    {
      "number": 38,
      "hebrew": "ויברכם וירבו מאד ובהמתם לא ימעיט"
    },
    {
      "number": 39,
      "hebrew": "וימעטו וישחו מעצר רעה ויגון"
    },
    {
      "number": 40,
      "hebrew": "שפך בוז על־נדיבים ויתעם בתהו לא־דרך"
    },
    {
      "number": 41,
      "hebrew": "וישגב אביון מעוני וישם כצאן משפחות"
    },
    {
      "number": 42,
      "hebrew": "יראו ישרים וישמחו וכל־עולה קפצה פיה"
    },
    {
      "number": 43,
      "hebrew": "מי־חכם וישמר־אלה ויתבוננו חסדי יהוה",
      "parsha": "פ"
    }
  ]
}