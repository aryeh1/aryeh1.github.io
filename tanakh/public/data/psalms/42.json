{
  "book": "Psalms",
  "bookHebrew": "תהלים",
  "chapter": 42,
  "verses": [
    {
      "number": 1,
      "hebrew": "למנצח משכיל לבני־קרח"
    },
    {
      "number": 2,
      "hebrew": "כאיל תערג על־אפיקי־מים כן נפשי תערג אליך אלהים"
    },
    {
      "number": 3,
      "hebrew": "צמאה נפשי לאלהים לאל חי מתי אבוא ואראה פני אלהים"
    },
    {
      "number": 4,
      "hebrew": "היתה־לי דמעתי לחם יומם ולילה באמר אלי כל־היום איה אלהיך"
    },
    {
      "number": 5,
      "hebrew": "אלה אזכרה ואשפכה עלי נפשי כי אעבר בסך אדדם עד־בית אלהים בקול־רנה ותודה המון חוגג"
    },
    {
      "number": 6,
      "hebrew": "מה־תשתוחחי נפשי ותהמי עלי הוחילי לאלהים כי־עוד אודנו ישועות פניו"
    },
    {
      "number": 7,
      "hebrew": "א‍להי עלי נפשי תשתוחח על־כן אזכרך מארץ ירדן וחרמונים מהר מצער"
    },
    {
      "number": 8,
      "hebrew": "תהום־אל־תהום קורא לקול צנוריך כל־משבריך וגליך עלי עברו"
    },
    {
      "number": 9,
      "hebrew": "יומם יצוה יהוה חסדו ובלילה שירה [שירו] עמי תפלה לאל חיי"
    },
    {
      "number": 10,
      "hebrew": "אומרה לאל סלעי למה שכחתני למה־קדר אלך בלחץ אויב"
    },
    {
      "number": 11,
      "hebrew": "ברצח בעצמותי חרפוני צוררי באמרם אלי כל־היום איה אלהיך"
    },
    {
      "number": 12,
      "hebrew": "מה־תשתוחחי נפשי ומה־תהמי עלי הוחילי לאלהים כי־עוד אודנו ישועת פני ואלהי"
    }
  ]
}