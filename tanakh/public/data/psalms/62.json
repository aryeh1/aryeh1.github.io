{
  "book": "Psalms",
  "bookHebrew": "תהלים",
  "chapter": 62,
  "verses": [
    {
      "number": 1,
      "hebrew": "למנצח על־ידותון מזמור לדוד"
    },
    {
      "number": 2,
      "hebrew": "אך אל־אלהים דומיה נפשי ממנו ישועתי"
    },
    {
      "number": 3,
      "hebrew": "אך־הוא צורי וישועתי משגבי לא־אמוט רבה"
    },
    {
      "number": 4,
      "hebrew": "עד־אנה תהותתו על איש תרצחו כלכם כקיר נטוי גדר הדחויה"
    },
    {
      "number": 5,
      "hebrew": "אך משאתו יעצו להדיח ירצו כזב בפיו יברכו ובקרבם יקללו־סלה"
    },
    {
      "number": 6,
      "hebrew": "אך לאלהים דומי נפשי כי־ממנו תקותי"
    },
    {
      "number": 7,
      "hebrew": "אך־הוא צורי וישועתי משגבי לא אמוט"
    },
    {
      "number": 8,
      "hebrew": "על־אלהים ישעי וכבודי צור־עזי מחסי באלהים"
    },
    {
      "number": 9,
      "hebrew": "בטחו בו בכל־עת עם שפכו־לפניו לבבכם אלהים מחסה־לנו סלה"
    },
    {
      "number": 10,
      "hebrew": "אך הבל בני־אדם כזב בני איש במאזנים לעלות המה מהבל יחד"
    },
    {
      "number": 11,
      "hebrew": "אל־תבטחו בעשק ובגזל אל־תהבלו חיל כי־ינוב אל־תשיתו לב"
    },
    {
      "number": 12,
      "hebrew": "אחת דבר אלהים שתים־זו שמעתי כי עז לאלהים"
    },
    {
      "number": 13,
      "hebrew": "ולך־אדני חסד כי־אתה תשלם לאיש כמעשהו"
    }
  ]
}