{
  "book": "Psalms",
  "bookHebrew": "תהלים",
  "chapter": 32,
  "verses": [
    {
      "number": 1,
      "hebrew": "לדוד משכיל אשרי נשוי־פשע כסוי חטאה"
    },
    {
      "number": 2,
      "hebrew": "אשרי אדם לא יחשב יהוה לו עון ואין ברוחו רמיה"
    },
    {
      "number": 3,
      "hebrew": "כי־החרשתי בלו עצמי בשאגתי כל־היום"
    },
    {
      "number": 4,
      "hebrew": "כי יומם ולילה תכבד עלי ידך נהפך לשדי בחרבני קיץ סלה"
    },
    {
      "number": 5,
      "hebrew": "חטאתי אודיעך ועוני לא־כסיתי אמרתי אודה עלי פשעי ליהוה ואתה נשאת עון חטאתי סלה"
    },
    {
      "number": 6,
      "hebrew": "על־זאת יתפלל כל־חסיד אליך לעת מצא רק לשטף מים רבים אליו לא יגיעו"
    },
    {
      "number": 7,
      "hebrew": "אתה סתר לי מצר תצרני רני פלט תסובבני סלה"
    },
    {
      "number": 8,
      "hebrew": "אשכילך ואורך בדרך־זו תלך איעצה עליך עיני"
    },
    {
      "number": 9,
      "hebrew": "אל־תהיו כסוס כפרד אין הבין במתג־ורסן עדיו לבלום בל קרב אליך"
    },
    {
      "number": 10,
      "hebrew": "רבים מכאובים לרשע והבוטח ביהוה חסד יסובבנו"
    },
    {
      "number": 11,
      "hebrew": "שמחו ביהוה וגילו צדיקים והרנינו כל־ישרי־לב",
      "parsha": "פ"
    }
  ]
}