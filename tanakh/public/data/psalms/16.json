{
  "book": "Psalms",
  "bookHebrew": "תהלים",
  "chapter": 16,
  "verses": [
    {
      "number": 1,
      "hebrew": "מכתם לדוד שמרני אל כי־חסיתי בך"
    },
    {
      "number": 2,
      "hebrew": "אמרת ליהוה אדני אתה טובתי בל־עליך"
    },
    {
      "number": 3,
      "hebrew": "לקדושים אשר־בארץ המה ואדירי כל־חפצי־בם"
    },
    {
      "number": 4,
      "hebrew": "ירבו עצבותם אחר מהרו בל־אסיך נסכיהם מדם ובל־אשא את־שמותם על־שפתי"
    },
    {
      "number": 5,
      "hebrew": "יהוה מנת־חלקי וכוסי אתה תומיך גורלי"
    },
    {
      "number": 6,
      "hebrew": "חבלים נפלו־לי בנעמים אף־נחלת שפרה עלי"
    },
    {
      "number": 7,
      "hebrew": "אברך את־יהוה אשר יעצני אף־לילות יסרוני כליותי"
    },
    {
      "number": 8,
      "hebrew": "שויתי יהוה לנגדי תמיד כי מימיני בל־אמוט"
    },
    {
      "number": 9,
      "hebrew": "לכן שמח לבי ויגל כבודי אף־בשרי ישכן לבטח"
    },
    {
      "number": 10,
      "hebrew": "כי לא־תעזב נפשי לשאול לא־תתן חסידך לראות שחת"
    },
    {
      "number": 11,
      "hebrew": "תודיעני ארח חיים שבע שמחות את־פניך נעמות בימינך נצח",
      "parsha": "פ"
    }
  ]
}