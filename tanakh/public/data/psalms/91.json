{
  "book": "Psalms",
  "bookHebrew": "תהלים",
  "chapter": 91,
  "verses": [
    {
      "number": 1,
      "hebrew": "ישב בסתר עליון בצל שדי יתלונן"
    },
    {
      "number": 2,
      "hebrew": "אמר ליהוה מחסי ומצודתי אלהי אבטח־בו"
    },
    {
      "number": 3,
      "hebrew": "כי הוא יצילך מפח יקוש מדבר הוות"
    },
    {
      "number": 4,
      "hebrew": "באברתו יסך לך ותחת־כנפיו תחסה צנה וסחרה אמתו"
    },
    {
      "number": 5,
      "hebrew": "לא־תירא מפחד לילה מחץ יעוף יומם"
    },
    {
      "number": 6,
      "hebrew": "מדבר באפל יהלך מקטב ישוד צהרים"
    },
    {
      "number": 7,
      "hebrew": "יפל מצדך אלף ורבבה מימינך אליך לא יגש"
    },
    {
      "number": 8,
      "hebrew": "רק בעיניך תביט ושלמת רשעים תראה"
    },
    {
      "number": 9,
      "hebrew": "כי־אתה יהוה מחסי עליון שמת מעונך"
    },
    {
      "number": 10,
      "hebrew": "לא־תאנה אליך רעה ונגע לא־יקרב באהלך"
    },
    {
      "number": 11,
      "hebrew": "כי מלאכיו יצוה־לך לשמרך בכל־דרכיך"
    },
    {
      "number": 12,
      "hebrew": "על־כפים ישאונך פן־תגף באבן רגלך"
    },
    {
      "number": 13,
      "hebrew": "על־שחל ופתן תדרך תרמס כפיר ותנין"
    },
    {
      "number": 14,
      "hebrew": "כי בי חשק ואפלטהו אשגבהו כי־ידע שמי"
    },
    {
      "number": 15,
      "hebrew": "יקראני ואענהו עמו־אנכי בצרה אחלצהו ואכבדהו"
    },
    {
      "number": 16,
      "hebrew": "ארך ימים אשביעהו ואראהו בישועתי"
    }
  ]
}