{
  "book": "Psalms",
  "bookHebrew": "תהלים",
  "chapter": 145,
  "verses": [
    {
      "number": 1,
      "hebrew": "תהלה לדוד ארוממך אלוהי המלך ואברכה שמך לעולם ועד"
    },
    {
      "number": 2,
      "hebrew": "בכל־יום אברכך ואהללה שמך לעולם ועד"
    },
    {
      "number": 3,
      "hebrew": "גדול יהוה ומהלל מאד ולגדלתו אין חקר"
    },
    {
      "number": 4,
      "hebrew": "דור לדור ישבח מעשיך וגבורתיך יגידו"
    },
    {
      "number": 5,
      "hebrew": "הדר כבוד הודך ודברי נפלאותיך אשיחה"
    },
    {
      "number": 6,
      "hebrew": "ועזוז נוראתיך יאמרו וגדולתיך [וגדולתך] אספרנה"
    },
    {
      "number": 7,
      "hebrew": "זכר רב־טובך יביעו וצדקתך ירננו"
    },
    {
      "number": 8,
      "hebrew": "חנון ורחום יהוה ארך אפים וגדל־חסד"
    },
    {
      "number": 9,
      "hebrew": "טוב־יהוה לכל ורחמיו על־כל־מעשיו"
    },
    {
      "number": 10,
      "hebrew": "יודוך יהוה כל־מעשיך וחסידיך יברכוכה"
    },
    {
      "number": 11,
      "hebrew": "כבוד מלכותך יאמרו וגבורתך ידברו"
    },
    {
      "number": 12,
      "hebrew": "להודיע לבני האדם גבורתיו וכבוד הדר מלכותו"
    },
    {
      "number": 13,
      "hebrew": "מלכותך מלכות כל־עלמים וממשלתך בכל־דור ודור"
    },
    {
      "number": 14,
      "hebrew": "סומך יהוה לכל־הנפלים וזוקף לכל־הכפופים"
    },
    {
      "number": 15,
      "hebrew": "עיני־כל אליך ישברו ואתה נותן־להם את־אכלם בעתו"
    },
    {
      "number": 16,
      "hebrew": "פותח את־ידך ומשביע לכל־חי רצון"
    },
    {
      "number": 17,
      "hebrew": "צדיק יהוה בכל־דרכיו וחסיד בכל־מעשיו"
    },
    {
      "number": 18,
      "hebrew": "קרוב יהוה לכל־קראיו לכל אשר יקראהו באמת"
    },
    {
      "number": 19,
      "hebrew": "רצון־יראיו יעשה ואת־שועתם ישמע ויושיעם"
    },
    {
      "number": 20,
      "hebrew": "שומר יהוה את־כל־אהביו ואת כל־הרשעים ישמיד"
    },
    {
      "number": 21,
      "hebrew": "תהלת יהוה ידבר־פי ויברך כל־בשר שם קדשו לעולם ועד",
      "parsha": "פ"
    }
  ]
}