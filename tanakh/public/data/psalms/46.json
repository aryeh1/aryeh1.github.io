{
  "book": "Psalms",
  "bookHebrew": "תהלים",
  "chapter": 46,
  "verses": [
    {
      "number": 1,
      "hebrew": "למנצח לבני־קרח על־עלמות שיר"
    },
    {
      "number": 2,
      "hebrew": "אלהים לנו מחסה ועז עזרה בצרות נמצא מאד"
    },
    {
      "number": 3,
      "hebrew": "על־כן לא־נירא בהמיר ארץ ובמוט הרים בלב ימים"
    },
    {
      "number": 4,
      "hebrew": "יהמו יחמרו מימיו ירעשו־הרים בגאותו סלה"
    },
    {
      "number": 5,
      "hebrew": "נהר פלגיו ישמחו עיר־אלהים קדש משכני עליון"
    },
    {
      "number": 6,
      "hebrew": "אלהים בקרבה בל־תמוט יעזרה אלהים לפנות בקר"
    },
    {
      "number": 7,
      "hebrew": "המו גוים מטו ממלכות נתן בקולו תמוג ארץ"
    },
    {
      "number": 8,
      "hebrew": "יהוה צבאות עמנו משגב־לנו אלהי יעקב סלה"
    },
    {
      "number": 9,
      "hebrew": "לכו־חזו מפעלות יהוה אשר־שם שמות בארץ"
    },
    {
      "number": 10,
      "hebrew": "משבית מלחמות עד־קצה הארץ קשת ישבר וקצץ חנית עגלות ישרף באש"
    },
    {
      "number": 11,
      "hebrew": "הרפו ודעו כי־אנכי אלהים ארום בגוים ארום בארץ"
    },
    {
      "number": 12,
      "hebrew": "יהוה צבאות עמנו משגב־לנו אלהי יעקב סלה",
      "parsha": "פ"
    }
  ]
}