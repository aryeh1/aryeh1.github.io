{
  "book": "Psalms",
  "bookHebrew": "תהלים",
  "chapter": 33,
  "verses": [
    {
      "number": 1,
      "hebrew": "רננו צדיקים ביהוה לישרים נאוה תהלה"
    },
    {
      "number": 2,
      "hebrew": "הודו ליהוה בכנור בנבל עשור זמרו־לו"
    },
    {
      "number": 3,
      "hebrew": "שירו־לו שיר חדש היטיבו נגן בתרועה"
    },
    {
      "number": 4,
      "hebrew": "כי־ישר דבר־יהוה וכל־מעשהו באמונה"
    },
    {
      "number": 5,
      "hebrew": "אהב צדקה ומשפט חסד יהוה מלאה הארץ"
    },
    {
      "number": 6,
      "hebrew": "בדבר יהוה שמים נעשו וברוח פיו כל־צבאם"
    },
    {
      "number": 7,
      "hebrew": "כנס כנד מי הים נתן באצרות תהומות"
    },
    {
      "number": 8,
      "hebrew": "ייראו מיהוה כל־הארץ ממנו יגורו כל־ישבי תבל"
    },
    {
      "number": 9,
      "hebrew": "כי הוא אמר ויהי הוא־צוה ויעמד"
    },
    {
      "number": 10,
      "hebrew": "יהוה הפיר עצת־גוים הניא מחשבות עמים"
    },
    {
      "number": 11,
      "hebrew": "עצת יהוה לעולם תעמד מחשבות לבו לדר ודר"
    },
    {
      "number": 12,
      "hebrew": "אשרי הגוי אשר־יהוה אלהיו העם בחר לנחלה לו"
    },
    {
      "number": 13,
      "hebrew": "משמים הביט יהוה ראה את־כל־בני האדם"
    },
    {
      "number": 14,
      "hebrew": "ממכון־שבתו השגיח אל כל־ישבי הארץ"
    },
    {
      "number": 15,
      "hebrew": "היצר יחד לבם המבין אל־כל־מעשיהם"
    },
    {
      "number": 16,
      "hebrew": "אין־המלך נושע ברב־חיל גבור לא־ינצל ברב־כח"
    },
    {
      "number": 17,
      "hebrew": "שקר הסוס לתשועה וברב חילו לא ימלט"
    },
    {
      "number": 18,
      "hebrew": "הנה עין יהוה אל־יראיו למיחלים לחסדו"
    },
    {
      "number": 19,
      "hebrew": "להציל ממות נפשם ולחיותם ברעב"
    },
    {
      "number": 20,
      "hebrew": "נפשנו חכתה ליהוה עזרנו ומגננו הוא"
    },
    {
      "number": 21,
      "hebrew": "כי־בו ישמח לבנו כי בשם קדשו בטחנו"
    },
    {
      "number": 22,
      "hebrew": "יהי־חסדך יהוה עלינו כאשר יחלנו לך",
      "parsha": "פ"
    }
  ]
}