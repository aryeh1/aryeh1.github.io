{
  "book": "Psalms",
  "bookHebrew": "תהלים",
  "chapter": 77,
  "verses": [
    {
      "number": 1,
      "hebrew": "למנצח על־ידיתון [ידותון] לאסף מזמור"
    },
    {
      "number": 2,
      "hebrew": "קולי אל־אלהים ואצעקה קולי אל־אלהים והאזין אלי"
    },
    {
      "number": 3,
      "hebrew": "ביום צרתי אדני דרשתי ידי לילה נגרה ולא תפוג מאנה הנחם נפשי"
    },
    {
      "number": 4,
      "hebrew": "אזכרה אלהים ואהמיה אשיחה ותתעטף רוחי סלה"
    },
    {
      "number": 5,
      "hebrew": "אחזת שמרות עיני נפעמתי ולא אדבר"
    },
    {
      "number": 6,
      "hebrew": "חשבתי ימים מקדם שנות עולמים"
    },
    {
      "number": 7,
      "hebrew": "אזכרה נגינתי בלילה עם־לבבי אשיחה ויחפש רוחי"
    },
    {
      "number": 8,
      "hebrew": "הלעולמים יזנח אדני ולא־יסיף לרצות עוד"
    },
    {
      "number": 9,
      "hebrew": "האפס לנצח חסדו גמר אמר לדר ודר"
    },
    {
      "number": 10,
      "hebrew": "השכח חנות אל אם־קפץ באף רחמיו סלה"
    },
    {
      "number": 11,
      "hebrew": "ואמר חלותי היא שנות ימין עליון"
    },
    {
      "number": 12,
      "hebrew": "אזכיר [אזכור] מעללי־יה כי־אזכרה מקדם פלאך"
    },
    {
      "number": 13,
      "hebrew": "והגיתי בכל־פעלך ובעלילותיך אשיחה"
    },
    {
      "number": 14,
      "hebrew": "אלהים בקדש דרכך מי־אל גדול כאלהים"
    },
    {
      "number": 15,
      "hebrew": "אתה האל עשה פלא הודעת בעמים עזך"
    },
    {
      "number": 16,
      "hebrew": "גאלת בזרוע עמך בני־יעקב ויוסף סלה"
    },
    {
      "number": 17,
      "hebrew": "ראוך מים א‍להים ראוך מים יחילו אף ירגזו תהמות"
    },
    {
      "number": 18,
      "hebrew": "זרמו מים עבות קול נתנו שחקים אף־חצציך יתהלכו"
    },
    {
      "number": 19,
      "hebrew": "קול רעמך בגלגל האירו ברקים תבל רגזה ותרעש הארץ"
    },
    {
      "number": 20,
      "hebrew": "בים דרכך ושביליך [ושבילך] במים רבים ועקבותיך לא נדעו"
    },
    {
      "number": 21,
      "hebrew": "נחית כצאן עמך ביד־משה ואהרן",
      "parsha": "פ"
    }
  ]
}