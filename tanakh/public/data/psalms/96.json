{
  "book": "Psalms",
  "bookHebrew": "תהלים",
  "chapter": 96,
  "verses": [
    {
      "number": 1,
      "hebrew": "שירו ליהוה שיר חדש שירו ליהוה כל־הארץ"
    },
    {
      "number": 2,
      "hebrew": "שירו ליהוה ברכו שמו בשרו מיום־ליום ישועתו"
    },
    {
      "number": 3,
      "hebrew": "ספרו בגוים כבודו בכל־העמים נפלאותיו"
    },
    {
      "number": 4,
      "hebrew": "כי גדול יהוה ומהלל מאד נורא הוא על־כל־אלהים"
    },
    {
      "number": 5,
      "hebrew": "כי כל־אלהי העמים אלילים ויהוה שמים עשה"
    },
    {
      "number": 6,
      "hebrew": "הוד־והדר לפניו עז ותפארת במקדשו"
    },
    {
      "number": 7,
      "hebrew": "הבו ליהוה משפחות עמים הבו ליהוה כבוד ועז"
    },
    {
      "number": 8,
      "hebrew": "הבו ליהוה כבוד שמו שאו־מנחה ובאו לחצרותיו"
    },
    {
      "number": 9,
      "hebrew": "השתחוו ליהוה בהדרת־קדש חילו מפניו כל־הארץ"
    },
    {
      "number": 10,
      "hebrew": "אמרו בגוים יהוה מלך אף־תכון תבל בל־תמוט ידין עמים במישרים"
    },
    {
      "number": 11,
      "hebrew": "ישמחו השמים ותגל הארץ ירעם הים ומלאו"
    },
    {
      "number": 12,
      "hebrew": "יעלז שדי וכל־אשר־בו אז ירננו כל־עצי־יער"
    },
    {
      "number": 13,
      "hebrew": "לפני יהוה כי בא כי בא לשפט הארץ ישפט־תבל בצדק ועמים באמונתו",
      "parsha": "פ"
    }
  ]
}