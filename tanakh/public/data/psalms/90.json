{
  "book": "Psalms",
  "bookHebrew": "תהלים",
  "chapter": 90,
  "verses": [
    {
      "number": 1,
      "hebrew": "תפלה למשה איש־האלהים א‍דני מעון אתה היית לנו בדר ודר"
    },
    {
      "number": 2,
      "hebrew": "בטרם הרים ילדו ותחולל ארץ ותבל ומעולם עד־עולם אתה אל"
    },
    {
      "number": 3,
      "hebrew": "תשב אנוש עד־דכא ותאמר שובו בני־אדם"
    },
    {
      "number": 4,
      "hebrew": "כי אלף שנים בעיניך כיום אתמול כי יעבר ואשמורה בלילה"
    },
    {
      "number": 5,
      "hebrew": "זרמתם שנה יהיו בבקר כחציר יחלף"
    },
    {
      "number": 6,
      "hebrew": "בבקר יציץ וחלף לערב ימולל ויבש"
    },
    {
      "number": 7,
      "hebrew": "כי־כלינו באפך ובחמתך נבהלנו"
    },
    {
      "number": 8,
      "hebrew": "שת [שתה] עונתינו לנגדך עלמנו למאור פניך"
    },
    {
      "number": 9,
      "hebrew": "כי כל־ימינו פנו בעברתך כלינו שנינו כמו־הגה"
    },
    {
      "number": 10,
      "hebrew": "ימי־שנותינו בהם שבעים שנה ואם בגבורת שמונים שנה ורהבם עמל ואון כי־גז חיש ונעפה"
    },
    {
      "number": 11,
      "hebrew": "מי־יודע עז אפך וכיראתך עברתך"
    },
    {
      "number": 12,
      "hebrew": "למנות ימינו כן הודע ונבא לבב חכמה"
    },
    {
      "number": 13,
      "hebrew": "שובה יהוה עד־מתי והנחם על־עבדיך"
    },
    {
      "number": 14,
      "hebrew": "שבענו בבקר חסדך ונרננה ונשמחה בכל־ימינו"
    },
    {
      "number": 15,
      "hebrew": "שמחנו כימות עניתנו שנות ראינו רעה"
    },
    {
      "number": 16,
      "hebrew": "יראה אל־עבדיך פעלך והדרך על־בניהם"
    },
    {
      "number": 17,
      "hebrew": "ויהי נעם אדני אלהינו עלינו ומעשה ידינו כוננה עלינו ומעשה ידינו כוננהו"
    }
  ]
}