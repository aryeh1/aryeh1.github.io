{
  "book": "Psalms",
  "bookHebrew": "תהלים",
  "chapter": 78,
  "verses": [
    {
      "number": 1,
      "hebrew": "משכיל לאסף האזינה עמי תורתי הטו אזנכם לאמרי־פי"
    },
    {
      "number": 2,
      "hebrew": "אפתחה במשל פי אביעה חידות מני־קדם"
    },
    {
      "number": 3,
      "hebrew": "אשר שמענו ונדעם ואבותינו ספרו־לנו"
    },
    {
      "number": 4,
      "hebrew": "לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה"
    },
    {
      "number": 5,
      "hebrew": "ויקם עדות ביעקב ותורה שם בישראל אשר צוה את־אבותינו להודיעם לבניהם"
    },
    {
      "number": 6,
      "hebrew": "למען ידעו דור אחרון בנים יולדו יקמו ויספרו לבניהם"
    },
    {
      "number": 7,
      "hebrew": "וישימו באלהים כסלם ולא ישכחו מעללי־אל ומצותיו ינצרו"
    },
    {
      "number": 8,
      "hebrew": "ולא יהיו כאבותם דור סורר ומרה דור לא־הכין לבו ולא־נאמנה את־אל רוחו"
    },
    {
      "number": 9,
      "hebrew": "בני־אפרים נושקי רומי־קשת הפכו ביום קרב"
    },
    {
      "number": 10,
      "hebrew": "לא שמרו ברית אלהים ובתורתו מאנו ללכת"
    },
    {
      "number": 11,
      "hebrew": "וישכחו עלילותיו ונפלאותיו אשר הראם"
    },
    {
      "number": 12,
      "hebrew": "נגד אבותם עשה פלא בארץ מצרים שדה־צען"
    },
    {
      "number": 13,
      "hebrew": "בקע ים ויעבירם ויצב־מים כמו־נד"
    },
    {
      "number": 14,
      "hebrew": "וינחם בענן יומם וכל־הלילה באור אש"
    },
    {
      "number": 15,
      "hebrew": "יבקע צרים במדבר וישק כתהמות רבה"
    },
    {
      "number": 16,
      "hebrew": "ויוצא נוזלים מסלע ויורד כנהרות מים"
    },
    {
      "number": 17,
      "hebrew": "ויוסיפו עוד לחטא־לו למרות עליון בציה"
    },
    {
      "number": 18,
      "hebrew": "וינסו־אל בלבבם לשאל־אכל לנפשם"
    },
    {
      "number": 19,
      "hebrew": "וידברו באלהים אמרו היוכל אל לערך שלחן במדבר"
    },
    {
      "number": 20,
      "hebrew": "הן הכה־צור ויזובו מים ונחלים ישטפו הגם־לחם יוכל תת אם־יכין שאר לעמו"
    },
    {
      "number": 21,
      "hebrew": "לכן שמע יהוה ויתעבר ואש נשקה ביעקב וגם־אף עלה בישראל"
    },
    {
      "number": 22,
      "hebrew": "כי לא האמינו באלהים ולא בטחו בישועתו"
    },
    {
      "number": 23,
      "hebrew": "ויצו שחקים ממעל ודלתי שמים פתח"
    },
    {
      "number": 24,
      "hebrew": "וימטר עליהם מן לאכל ודגן־שמים נתן למו"
    },
    {
      "number": 25,
      "hebrew": "לחם אבירים אכל איש צידה שלח להם לשבע"
    },
    {
      "number": 26,
      "hebrew": "יסע קדים בשמים וינהג בעזו תימן"
    },
    {
      "number": 27,
      "hebrew": "וימטר עליהם כעפר שאר וכחול ימים עוף כנף"
    },
    {
      "number": 28,
      "hebrew": "ויפל בקרב מחנהו סביב למשכנתיו"
    },
    {
      "number": 29,
      "hebrew": "ויאכלו וישבעו מאד ותאותם יבא להם"
    },
    {
      "number": 30,
      "hebrew": "לא־זרו מתאותם עוד אכלם בפיהם"
    },
    {
      "number": 31,
      "hebrew": "ואף אלהים עלה בהם ויהרג במשמניהם ובחורי ישראל הכריע"
    },
    {
      "number": 32,
      "hebrew": "בכל־זאת חטאו־עוד ולא־האמינו בנפלאותיו"
    },
    {
      "number": 33,
      "hebrew": "ויכל־בהבל ימיהם ושנותם בבהלה"
    },
    {
      "number": 34,
      "hebrew": "אם־הרגם ודרשוהו ושבו ושחרו־אל"
    },
    {
      "number": 35,
      "hebrew": "ויזכרו כי־אלהים צורם ואל עליון גאלם"
    },
    {
      "number": 36,
      "hebrew": "ויפתוהו בפיהם ובלשונם יכזבו־לו"
    },
    {
      "number": 37,
      "hebrew": "ולבם לא־נכון עמו ולא נאמנו בבריתו"
    },
    {
      "number": 38,
      "hebrew": "והוא רחום יכפר עון ולא־ישחית והרבה להשיב אפו ולא־יעיר כל־חמתו"
    },
    {
      "number": 39,
      "hebrew": "ויזכר כי־בשר המה רוח הולך ולא ישוב"
    },
    {
      "number": 40,
      "hebrew": "כמה ימרוהו במדבר יעציבוהו בישימון"
    },
    {
      "number": 41,
      "hebrew": "וישובו וינסו אל וקדוש ישראל התוו"
    },
    {
      "number": 42,
      "hebrew": "לא־זכרו את־ידו יום א‍שר־פדם מני־צר"
    },
    {
      "number": 43,
      "hebrew": "אשר־שם במצרים אתותיו ומופתיו בשדה־צען"
    },
    {
      "number": 44,
      "hebrew": "ויהפך לדם יאריהם ונזליהם בל־ישתיון"
    },
    {
      "number": 45,
      "hebrew": "ישלח בהם ערב ויאכלם וצפרדע ותשחיתם"
    },
    {
      "number": 46,
      "hebrew": "ויתן לחסיל יבולם ויגיעם לארבה"
    },
    {
      "number": 47,
      "hebrew": "יהרג בברד גפנם ושקמותם בחנמל"
    },
    {
      "number": 48,
      "hebrew": "ויסגר לברד בעירם ומקניהם לרשפים"
    },
    {
      "number": 49,
      "hebrew": "ישלח־בם חרון אפו עברה וזעם וצרה משלחת מלאכי רעים"
    },
    {
      "number": 50,
      "hebrew": "יפלס נתיב לאפו לא־חשך ממות נפשם וחיתם לדבר הסגיר"
    },
    {
      "number": 51,
      "hebrew": "ויך כל־בכור במצרים ראשית אונים באהלי־חם"
    },
    {
      "number": 52,
      "hebrew": "ויסע כצאן עמו וינהגם כעדר במדבר"
    },
    {
      "number": 53,
      "hebrew": "וינחם לבטח ולא פחדו ואת־אויביהם כסה הים"
    },
    {
      "number": 54,
      "hebrew": "ויביאם אל־גבול קדשו הר־זה קנתה ימינו"
    },
    {
      "number": 55,
      "hebrew": "ויגרש מפניהם גוים ויפילם בחבל נחלה וישכן באהליהם שבטי ישראל"
    },
    {
      "number": 56,
      "hebrew": "וינסו וימרו את־אלהים עליון ועדותיו לא שמרו"
    },
    {
      "number": 57,
      "hebrew": "ויסגו ויבגדו כאבותם נהפכו כקשת רמיה"
    },
    {
      "number": 58,
      "hebrew": "ויכעיסוהו בבמותם ובפסיליהם יקניאוהו"
    },
    {
      "number": 59,
      "hebrew": "שמע אלהים ויתעבר וימאס מאד בישראל"
    },
    {
      "number": 60,
      "hebrew": "ויטש משכן שלו אהל שכן באדם"
    },
    {
      "number": 61,
      "hebrew": "ויתן לשבי עזו ותפארתו ביד־צר"
    },
    {
      "number": 62,
      "hebrew": "ויסגר לחרב עמו ובנחלתו התעבר"
    },
    {
      "number": 63,
      "hebrew": "בחוריו אכלה־אש ובתולתיו לא הוללו"
    },
    {
      "number": 64,
      "hebrew": "כהניו בחרב נפלו ואלמנתיו לא תבכינה"
    },
    {
      "number": 65,
      "hebrew": "ויקץ כישן אדני כגבור מתרונן מיין"
    },
    {
      "number": 66,
      "hebrew": "ויך־צריו אחור חרפת עולם נתן למו"
    },
    {
      "number": 67,
      "hebrew": "וימאס באהל יוסף ובשבט אפרים לא בחר"
    },
    {
      "number": 68,
      "hebrew": "ויבחר את־שבט יהודה את־הר ציון אשר אהב"
    },
    {
      "number": 69,
      "hebrew": "ויבן כמו־רמים מקדשו כארץ יסדה לעולם"
    },
    {
      "number": 70,
      "hebrew": "ויבחר בדוד עבדו ויקחהו ממכלאת צאן"
    },
    {
      "number": 71,
      "hebrew": "מאחר עלות הביאו לרעות ביעקב עמו ובישראל נחלתו"
    },
    {
      "number": 72,
      "hebrew": "וירעם כתם לבבו ובתבונות כפיו ינחם",
      "parsha": "פ"
    }
  ]
}