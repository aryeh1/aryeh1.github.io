{
  "book": "Psalms",
  "bookHebrew": "תהלים",
  "chapter": 39,
  "verses": [
    {
      "number": 1,
      "hebrew": "למנצח לידיתון [לידותון] מזמור לדוד"
    },
    {
      "number": 2,
      "hebrew": "אמרתי אשמרה דרכי מחטוא בלשוני אשמרה לפי מחסום בעד רשע לנגדי"
    },
    {
      "number": 3,
      "hebrew": "נאלמתי דומיה החשיתי מטוב וכאבי נעכר"
    },
    {
      "number": 4,
      "hebrew": "חם־לבי בקרבי בהגיגי תבער־אש דברתי בלשוני"
    },
    {
      "number": 5,
      "hebrew": "הודיעני יהוה קצי ומדת ימי מה־היא אדעה מה־חדל אני"
    },
    {
      "number": 6,
      "hebrew": "הנה טפחות נתתה ימי וחלדי כאין נגדך אך כל־הבל כל־אדם נצב סלה"
    },
    {
      "number": 7,
      "hebrew": "אך־בצלם יתהלך־איש אך־הבל יהמיון יצבר ולא־ידע מי־אספם"
    },
    {
      "number": 8,
      "hebrew": "ועתה מה־קויתי אדני תוחלתי לך היא"
    },
    {
      "number": 9,
      "hebrew": "מכל־פשעי הצילני חרפת נבל אל־תשימני"
    },
    {
      "number": 10,
      "hebrew": "נאלמתי לא אפתח־פי כי אתה עשית"
    },
    {
      "number": 11,
      "hebrew": "הסר מעלי נגעך מתגרת ידך אני כליתי"
    },
    {
      "number": 12,
      "hebrew": "בתוכחות על־עון יסרת איש ותמס כעש חמודו אך הבל כל־אדם סלה"
    },
    {
      "number": 13,
      "hebrew": "שמעה־תפלתי יהוה ושועתי האזינה אל־דמעתי אל־תחרש כי גר אנכי עמך תושב ככל־אבותי"
    },
    {
      "number": 14,
      "hebrew": "השע ממני ואבליגה בטרם אלך ואינני",
      "parsha": "פ"
    }
  ]
}