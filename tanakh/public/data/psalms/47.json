{
  "book": "Psalms",
  "bookHebrew": "תהלים",
  "chapter": 47,
  "verses": [
    {
      "number": 1,
      "hebrew": "למנצח לבני־קרח מזמור"
    },
    {
      "number": 2,
      "hebrew": "כל־העמים תקעו־כף הריעו לאלהים בקול רנה"
    },
    {
      "number": 3,
      "hebrew": "כי־יהוה עליון נורא מלך גדול על־כל־הארץ"
    },
    {
      "number": 4,
      "hebrew": "ידבר עמים תחתינו ולאמים תחת רגלינו"
    },
    {
      "number": 5,
      "hebrew": "יבחר־לנו את־נחלתנו את גאון יעקב אשר־אהב סלה"
    },
    {
      "number": 6,
      "hebrew": "עלה אלהים בתרועה יהוה בקול שופר"
    },
    {
      "number": 7,
      "hebrew": "זמרו אלהים זמרו זמרו למלכנו זמרו"
    },
    {
      "number": 8,
      "hebrew": "כי מלך כל־הארץ אלהים זמרו משכיל"
    },
    {
      "number": 9,
      "hebrew": "מלך אלהים על־גוים אלהים ישב על־כסא קדשו"
    },
    {
      "number": 10,
      "hebrew": "נדיבי עמים נאספו עם אלהי אברהם כי לאלהים מגני־ארץ מאד נעלה"
    }
  ]
}