{
  "book": "Psalms",
  "bookHebrew": "תהלים",
  "chapter": 19,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "השמים מספרים כבוד־אל ומעשה ידיו מגיד הרקיע"
    },
    {
      "number": 3,
      "hebrew": "יום ליום יביע אמר ולילה ללילה יחוה־דעת"
    },
    {
      "number": 4,
      "hebrew": "אין־אמר ואין דברים בלי נשמע קולם"
    },
    {
      "number": 5,
      "hebrew": "בכל־הארץ יצא קום ובקצה תבל מליהם לשמש שם־אהל בהם"
    },
    {
      "number": 6,
      "hebrew": "והוא כחתן יצא מחפתו ישיש כגבור לרוץ ארח"
    },
    {
      "number": 7,
      "hebrew": "מקצה השמים מוצאו ותקופתו על־קצותם ואין נסתר מחמתו"
    },
    {
      "number": 8,
      "hebrew": "תורת יהוה תמימה משיבת נפש עדות יהוה נאמנה מחכימת פתי"
    },
    {
      "number": 9,
      "hebrew": "פקודי יהוה ישרים משמחי־לב מצות יהוה ברה מאירת עינים"
    },
    {
      "number": 10,
      "hebrew": "יראת יהוה טהורה עומדת לעד משפטי־יהוה אמת צדקו יחדו"
    },
    {
      "number": 11,
      "hebrew": "הנחמדים מזהב ומפז רב ומתוקים מדבש ונפת צופים"
    },
    {
      "number": 12,
      "hebrew": "גם־עבדך נזהר בהם בשמרם עקב רב"
    },
    {
      "number": 13,
      "hebrew": "שגיאות מי־יבין מנסתרות נקני"
    },
    {
      "number": 14,
      "hebrew": "גם מזדים חשך עבדך אל־ימשלו־בי אז איתם ונקיתי מפשע רב"
    },
    {
      "number": 15,
      "hebrew": "יהיו לרצון אמרי־פי והגיון לבי לפניך יהוה צורי וגאלי"
    }
  ]
}