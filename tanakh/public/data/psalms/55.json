{
  "book": "Psalms",
  "bookHebrew": "תהלים",
  "chapter": 55,
  "verses": [
    {
      "number": 1,
      "hebrew": "למנצח בנגינת משכיל לדוד"
    },
    {
      "number": 2,
      "hebrew": "האזינה אלהים תפלתי ואל־תתעלם מתחנתי"
    },
    {
      "number": 3,
      "hebrew": "הקשיבה לי וענני אריד בשיחי ואהימה"
    },
    {
      "number": 4,
      "hebrew": "מקול אויב מפני עקת רשע כי־ימיטו עלי און ובאף ישטמוני"
    },
    {
      "number": 5,
      "hebrew": "לבי יחיל בקרבי ואימות מות נפלו עלי"
    },
    {
      "number": 6,
      "hebrew": "יראה ורעד יבא בי ותכסני פלצות"
    },
    {
      "number": 7,
      "hebrew": "ואמר מי־יתן־לי אבר כיונה אעופה ואשכנה"
    },
    {
      "number": 8,
      "hebrew": "הנה ארחיק נדד אלין במדבר סלה"
    },
    {
      "number": 9,
      "hebrew": "אחישה מפלט לי מרוח סעה מסער"
    },
    {
      "number": 10,
      "hebrew": "בלע אדני פלג לשונם כי־ראיתי חמס וריב בעיר"
    },
    {
      "number": 11,
      "hebrew": "יומם ולילה יסובבה על־חומתיה ואון ועמל בקרבה"
    },
    {
      "number": 12,
      "hebrew": "הוות בקרבה ולא־ימיש מרחבה תך ומרמה"
    },
    {
      "number": 13,
      "hebrew": "כי לא־אויב יחרפני ואשא לא־משנאי עלי הגדיל ואסתר ממנו"
    },
    {
      "number": 14,
      "hebrew": "ואתה אנוש כערכי אלופי ומידעי"
    },
    {
      "number": 15,
      "hebrew": "אשר יחדו נמתיק סוד בבית אלהים נהלך ברגש"
    },
    {
      "number": 16,
      "hebrew": "ישימות [ישי] [מות ] עלימו ירדו שאול חיים כי־רעות במגורם בקרבם"
    },
    {
      "number": 17,
      "hebrew": "אני אל־אלהים אקרא ויהוה יושיעני"
    },
    {
      "number": 18,
      "hebrew": "ערב ובקר וצהרים אשיחה ואהמה וישמע קולי"
    },
    {
      "number": 19,
      "hebrew": "פדה בשלום נפשי מקרב־לי כי־ברבים היו עמדי"
    },
    {
      "number": 20,
      "hebrew": "ישמע אל ויענם וישב קדם סלה אשר אין חליפות למו ולא יראו אלהים"
    },
    {
      "number": 21,
      "hebrew": "שלח ידיו בשלמיו חלל בריתו"
    },
    {
      "number": 22,
      "hebrew": "חלקו מחמאת פיו וקרב־לבו רכו דבריו משמן והמה פתחות"
    },
    {
      "number": 23,
      "hebrew": "השלך על־יהוה יהבך והוא יכלכלך לא־יתן לעולם מוט לצדיק"
    },
    {
      "number": 24,
      "hebrew": "ואתה אלהים תורדם לבאר שחת אנשי דמים ומרמה לא־יחצו ימיהם ואני אבטח־בך",
      "parsha": "פ"
    }
  ]
}