{
  "book": "Psalms",
  "bookHebrew": "תהלים",
  "chapter": 65,
  "verses": [
    {
      "number": 1,
      "hebrew": "למנצח מזמור לדוד שיר"
    },
    {
      "number": 2,
      "hebrew": "לך דמיה תהלה אלהים בציון ולך ישלם־נדר"
    },
    {
      "number": 3,
      "hebrew": "שמע תפלה עדיך כל־בשר יבאו"
    },
    {
      "number": 4,
      "hebrew": "דברי עונת גברו מני פשעינו אתה תכפרם"
    },
    {
      "number": 5,
      "hebrew": "אשרי תבחר ותקרב ישכן חצריך נשבעה בטוב ביתך קדש היכלך"
    },
    {
      "number": 6,
      "hebrew": "נוראות בצדק תעננו אלהי ישענו מבטח כל־קצוי־ארץ וים רחקים"
    },
    {
      "number": 7,
      "hebrew": "מכין הרים בכחו נאזר בגבורה"
    },
    {
      "number": 8,
      "hebrew": "משביח שאון ימים שאון גליהם והמון לאמים"
    },
    {
      "number": 9,
      "hebrew": "וייראו ישבי קצות מאותתיך מוצאי־בקר וערב תרנין"
    },
    {
      "number": 10,
      "hebrew": "פקדת הארץ ותשקקה רבת תעשרנה פלג אלהים מלא מים תכין דגנם כי־כן תכינה"
    },
    {
      "number": 11,
      "hebrew": "תלמיה רוה נחת גדודיה ברביבים תמגגנה צמחה תברך"
    },
    {
      "number": 12,
      "hebrew": "עטרת שנת טובתך ומעגליך ירעפון דשן"
    },
    {
      "number": 13,
      "hebrew": "ירעפו נאות מדבר וגיל גבעות תחגרנה"
    },
    {
      "number": 14,
      "hebrew": "לבשו כרים הצאן ועמקים יעטפו־בר יתרועעו אף־ישירו"
    }
  ]
}