{
  "book": "Psalms",
  "bookHebrew": "תהלים",
  "chapter": 66,
  "verses": [
    {
      "number": 1,
      "hebrew": "למנצח שיר מזמור הריעו לאלהים כל־הארץ"
    },
    {
      "number": 2,
      "hebrew": "זמרו כבוד־שמו שימו כבוד תהלתו"
    },
    {
      "number": 3,
      "hebrew": "אמרו לאלהים מה־נורא מעשיך ברב עזך יכחשו לך איביך"
    },
    {
      "number": 4,
      "hebrew": "כל־הארץ ישתחוו לך ויזמרו־לך יזמרו שמך סלה"
    },
    {
      "number": 5,
      "hebrew": "לכו וראו מפעלות אלהים נורא עלילה על־בני אדם"
    },
    {
      "number": 6,
      "hebrew": "הפך ים ליבשה בנהר יעברו ברגל שם נשמחה־בו"
    },
    {
      "number": 7,
      "hebrew": "משל בגבורתו עולם עיניו בגוים תצפינה הסוררים אל־ירימו [ירומו] למו סלה"
    },
    {
      "number": 8,
      "hebrew": "ברכו עמים אלהינו והשמיעו קול תהלתו"
    },
    {
      "number": 9,
      "hebrew": "השם נפשנו בחיים ולא־נתן למוט רגלנו"
    },
    {
      "number": 10,
      "hebrew": "כי־בחנתנו אלהים צרפתנו כצרף־כסף"
    },
    {
      "number": 11,
      "hebrew": "הבאתנו במצודה שמת מועקה במתנינו"
    },
    {
      "number": 12,
      "hebrew": "הרכבת אנוש לראשנו באנו־באש ובמים ותוציאנו לרויה"
    },
    {
      "number": 13,
      "hebrew": "אבוא ביתך בעולות אשלם לך נדרי"
    },
    {
      "number": 14,
      "hebrew": "אשר־פצו שפתי ודבר־פי בצר־לי"
    },
    {
      "number": 15,
      "hebrew": "עלות מחים אעלה־לך עם־קטרת אילים אעשה בקר עם־עתודים סלה"
    },
    {
      "number": 16,
      "hebrew": "לכו־שמעו ואספרה כל־יראי אלהים אשר עשה לנפשי"
    },
    {
      "number": 17,
      "hebrew": "אליו פי־קראתי ורומם תחת לשוני"
    },
    {
      "number": 18,
      "hebrew": "און אם־ראיתי בלבי לא ישמע אדני"
    },
    {
      "number": 19,
      "hebrew": "אכן שמע אלהים הקשיב בקול תפלתי"
    },
    {
      "number": 20,
      "hebrew": "ברוך אלהים אשר לא־הסיר תפלתי וחסדו מאתי",
      "parsha": "פ"
    }
  ]
}