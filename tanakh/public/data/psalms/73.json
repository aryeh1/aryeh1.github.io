{
  "book": "Psalms",
  "bookHebrew": "תהלים",
  "chapter": 73,
  "verses": [
    {
      "number": 1,
      "hebrew": "מזמור לאסף אך טוב לישראל אלהים לברי לבב"
    },
    {
      "number": 2,
      "hebrew": "ואני כמעט נטוי [נטיו] רגלי כאין שפכה [שפכו] אשרי"
    },
    {
      "number": 3,
      "hebrew": "כי־קנאתי בהוללים שלום רשעים אראה"
    },
    {
      "number": 4,
      "hebrew": "כי אין חרצבות למותם ובריא אולם"
    },
    {
      "number": 5,
      "hebrew": "בעמל אנוש אינמו ועם־אדם לא ינגעו"
    },
    {
      "number": 6,
      "hebrew": "לכן ענקתמו גאוה יעטף־שית חמס למו"
    },
    {
      "number": 7,
      "hebrew": "יצא מחלב עינמו עברו משכיות לבב"
    },
    {
      "number": 8,
      "hebrew": "ימיקו וידברו ברע עשק ממרום ידברו"
    },
    {
      "number": 9,
      "hebrew": "שתו בשמים פיהם ולשונם תהלך בארץ"
    },
    {
      "number": 10,
      "hebrew": "לכן ישיב [ישוב] עמו הלם ומי מלא ימצו למו"
    },
    {
      "number": 11,
      "hebrew": "ואמרו איכה ידע־אל ויש דעה בעליון"
    },
    {
      "number": 12,
      "hebrew": "הנה־אלה רשעים ושלוי עולם השגו־חיל"
    },
    {
      "number": 13,
      "hebrew": "אך־ריק זכיתי לבבי וארחץ בנקיון כפי"
    },
    {
      "number": 14,
      "hebrew": "ואהי נגוע כל־היום ותוכחתי לבקרים"
    },
    {
      "number": 15,
      "hebrew": "אם־אמרתי אספרה כמו הנה דור בניך בגדתי"
    },
    {
      "number": 16,
      "hebrew": "ואחשבה לדעת זאת עמל היא [הוא] בעיני"
    },
    {
      "number": 17,
      "hebrew": "עד־אבוא אל־מקדשי־אל אבינה לאחריתם"
    },
    {
      "number": 18,
      "hebrew": "אך בחלקות תשית למו הפלתם למשואות"
    },
    {
      "number": 19,
      "hebrew": "איך היו לשמה כרגע ספו תמו מן־בלהות"
    },
    {
      "number": 20,
      "hebrew": "כחלום מהקיץ אדני בעיר צלמם תבזה"
    },
    {
      "number": 21,
      "hebrew": "כי יתחמץ לבבי וכליותי אשתונן"
    },
    {
      "number": 22,
      "hebrew": "ואני־בער ולא אדע בהמות הייתי עמך"
    },
    {
      "number": 23,
      "hebrew": "ואני תמיד עמך אחזת ביד־ימיני"
    },
    {
      "number": 24,
      "hebrew": "בעצתך תנחני ואחר כבוד תקחני"
    },
    {
      "number": 25,
      "hebrew": "מי־לי בשמים ועמך לא־חפצתי בארץ"
    },
    {
      "number": 26,
      "hebrew": "כלה שארי ולבבי צור־לבבי וחלקי אלהים לעולם"
    },
    {
      "number": 27,
      "hebrew": "כי־הנה רחקיך יאבדו הצמתה כל־זונה ממך"
    },
    {
      "number": 28,
      "hebrew": "ואני קרבת אלהים לי־טוב שתי באדני יהוה מחסי לספר כל־מלאכותיך"
    }
  ]
}