{
  "book": "Psalms",
  "bookHebrew": "תהלים",
  "chapter": 102,
  "verses": [
    {
      "number": 1,
      "hebrew": "תפלה לעני כי־יעטף ולפני יהוה ישפך שיחו"
    },
    {
      "number": 2,
      "hebrew": "יהוה שמעה תפלתי ושועתי אליך תבוא"
    },
    {
      "number": 3,
      "hebrew": "אל־תסתר פניך ממני ביום צר לי הטה־אלי אזנך ביום אקרא מהר ענני"
    },
    {
      "number": 4,
      "hebrew": "כי־כלו בעשן ימי ועצמותי כמו־קד נחרו"
    },
    {
      "number": 5,
      "hebrew": "הוכה־כעשב ויבש לבי כי־שכחתי מאכל לחמי"
    },
    {
      "number": 6,
      "hebrew": "מקול אנחתי דבקה עצמי לבשרי"
    },
    {
      "number": 7,
      "hebrew": "דמיתי לקאת מדבר הייתי ככוס חרבות"
    },
    {
      "number": 8,
      "hebrew": "שקדתי ואהיה כצפור בודד על־גג"
    },
    {
      "number": 9,
      "hebrew": "כל־היום חרפוני אויבי מהוללי בי נשבעו"
    },
    {
      "number": 10,
      "hebrew": "כי־אפר כלחם אכלתי ושקוי בבכי מסכתי"
    },
    {
      "number": 11,
      "hebrew": "מפני־זעמך וקצפך כי נשאתני ותשליכני"
    },
    {
      "number": 12,
      "hebrew": "ימי כצל נטוי ואני כעשב איבש"
    },
    {
      "number": 13,
      "hebrew": "ואתה יהוה לעולם תשב וזכרך לדר ודר"
    },
    {
      "number": 14,
      "hebrew": "אתה תקום תרחם ציון כי־עת לחננה כי־בא מועד"
    },
    {
      "number": 15,
      "hebrew": "כי־רצו עבדיך את־אבניה ואת־עפרה יחננו"
    },
    {
      "number": 16,
      "hebrew": "וייראו גוים את־שם יהוה וכל־מלכי הארץ את־כבודך"
    },
    {
      "number": 17,
      "hebrew": "כי־בנה יהוה ציון נראה בכבודו"
    },
    {
      "number": 18,
      "hebrew": "פנה אל־תפלת הערער ולא־בזה את־תפלתם"
    },
    {
      "number": 19,
      "hebrew": "תכתב זאת לדור אחרון ועם נברא יהלל־יה"
    },
    {
      "number": 20,
      "hebrew": "כי־השקיף ממרום קדשו יהוה משמים אל־ארץ הביט"
    },
    {
      "number": 21,
      "hebrew": "לשמע אנקת אסיר לפתח בני תמותה"
    },
    {
      "number": 22,
      "hebrew": "לספר בציון שם יהוה ותהלתו בירושלם"
    },
    {
      "number": 23,
      "hebrew": "בהקבץ עמים יחדו וממלכות לעבד את־יהוה"
    },
    {
      "number": 24,
      "hebrew": "ענה בדרך כחו [כחי] קצר ימי"
    },
    {
      "number": 25,
      "hebrew": "אמר אלי אל־תעלני בחצי ימי בדור דורים שנותיך"
    },
    {
      "number": 26,
      "hebrew": "לפנים הארץ יסדת ומעשה ידיך שמים"
    },
    {
      "number": 27,
      "hebrew": "המה יאבדו ואתה תעמד וכלם כבגד יבלו כלבוש תחליפם ויחלפו"
    },
    {
      "number": 28,
      "hebrew": "ואתה־הוא ושנותיך לא יתמו"
    },
    {
      "number": 29,
      "hebrew": "בני־עבדיך ישכונו וזרעם לפניך יכון",
      "parsha": "פ"
    }
  ]
}