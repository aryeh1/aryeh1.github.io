{
  "book": "Psalms",
  "bookHebrew": "תהלים",
  "chapter": 7,
  "verses": [
    {
      "number": 1,
      "hebrew": "שגיון לדוד אשר־שר ליהוה על־דברי־כוש בן־ימיני"
    },
    {
      "number": 2,
      "hebrew": "יהוה אלהי בך חסיתי הושיעני מכל־רדפי והצילני"
    },
    {
      "number": 3,
      "hebrew": "פן־יטרף כאריה נפשי פרק ואין מציל"
    },
    {
      "number": 4,
      "hebrew": "יהוה אלהי אם־עשיתי זאת אם־יש־עול בכפי"
    },
    {
      "number": 5,
      "hebrew": "אם־גמלתי שולמי רע ואחלצה צוררי ריקם"
    },
    {
      "number": 6,
      "hebrew": "ירדף אויב נפשי וישג וירמס לארץ חיי וכבודי לעפר ישכן סלה"
    },
    {
      "number": 7,
      "hebrew": "קומה יהוה באפך הנשא בעברות צוררי ועורה אלי משפט צוית"
    },
    {
      "number": 8,
      "hebrew": "ועדת לאמים תסובבך ועליה למרום שובה"
    },
    {
      "number": 9,
      "hebrew": "יהוה ידין עמים שפטני יהוה כצדקי וכתמי עלי"
    },
    {
      "number": 10,
      "hebrew": "יגמר־נא רע רשעים ותכונן צדיק ובחן לבות וכליות אלהים צדיק"
    },
    {
      "number": 11,
      "hebrew": "מגני על־אלהים מושיע ישרי־לב"
    },
    {
      "number": 12,
      "hebrew": "אלהים שופט צדיק ואל זעם בכל־יום"
    },
    {
      "number": 13,
      "hebrew": "אם־לא ישוב חרבו ילטוש קשתו דרך ויכוננה"
    },
    {
      "number": 14,
      "hebrew": "ולו הכין כלי־מות חציו לדלקים יפעל"
    },
    {
      "number": 15,
      "hebrew": "הנה יחבל־און והרה עמל וילד שקר"
    },
    {
      "number": 16,
      "hebrew": "בור כרה ויחפרהו ויפל בשחת יפעל"
    },
    {
      "number": 17,
      "hebrew": "ישוב עמלו בראשו ועל קדקדו חמסו ירד"
    },
    {
      "number": 18,
      "hebrew": "אודה יהוה כצדקו ואזמרה שם־יהוה עליון",
      "parsha": "פ"
    }
  ]
}