{
  "book": "Psalms",
  "bookHebrew": "תהלים",
  "chapter": 6,
  "verses": [
    {
      "number": 1,
      "hebrew": "למנצח בנגינות על־השמינית מזמור לדוד"
    },
    {
      "number": 2,
      "hebrew": "יהוה אל־באפך תוכיחני ואל־בחמתך תיסרני"
    },
    {
      "number": 3,
      "hebrew": "חנני יהוה כי אמלל אני רפאני יהוה כי נבהלו עצמי"
    },
    {
      "number": 4,
      "hebrew": "ונפשי נבהלה מאד ואת [ואתה] יהוה עד־מתי"
    },
    {
      "number": 5,
      "hebrew": "שובה יהוה חלצה נפשי הושיעני למען חסדך"
    },
    {
      "number": 6,
      "hebrew": "כי אין במות זכרך בשאול מי יודה־לך"
    },
    {
      "number": 7,
      "hebrew": "יגעתי באנחתי אשחה בכל־לילה מטתי בדמעתי ערשי אמסה"
    },
    {
      "number": 8,
      "hebrew": "עששה מכעס עיני עתקה בכל־צוררי"
    },
    {
      "number": 9,
      "hebrew": "סורו ממני כל־פעלי און כי־שמע יהוה קול בכיי"
    },
    {
      "number": 10,
      "hebrew": "שמע יהוה תחנתי יהוה תפלתי יקח"
    },
    {
      "number": 11,
      "hebrew": "יבשו ויבהלו מאד כל־איבי ישבו יבשו רגע",
      "parsha": "פ"
    }
  ]
}