{
  "book": "Psalms",
  "bookHebrew": "תהלים",
  "chapter": 105,
  "verses": [
    {
      "number": 1,
      "hebrew": "הודו ליהוה קראו בשמו הודיעו בעמים עלילותיו"
    },
    {
      "number": 2,
      "hebrew": "שירו־לו זמרו־לו שיחו בכל־נפלאותיו"
    },
    {
      "number": 3,
      "hebrew": "התהללו בשם קדשו ישמח לב מבקשי יהוה"
    },
    {
      "number": 4,
      "hebrew": "דרשו יהוה ועזו בקשו פניו תמיד"
    },
    {
      "number": 5,
      "hebrew": "זכרו נפלאותיו אשר־עשה מפתיו ומשפטי־פיו"
    },
    {
      "number": 6,
      "hebrew": "זרע אברהם עבדו בני יעקב בחיריו"
    },
    {
      "number": 7,
      "hebrew": "הוא יהוה אלהינו בכל־הארץ משפטיו"
    },
    {
      "number": 8,
      "hebrew": "זכר לעולם בריתו דבר צוה לאלף דור"
    },
    {
      "number": 9,
      "hebrew": "אשר כרת את־אברהם ושבועתו לישחק"
    },
    {
      "number": 10,
      "hebrew": "ויעמידה ליעקב לחק לישראל ברית עולם"
    },
    {
      "number": 11,
      "hebrew": "לאמר לך אתן את־ארץ־כנען חבל נחלתכם"
    },
    {
      "number": 12,
      "hebrew": "בהיותם מתי מספר כמעט וגרים בה"
    },
    {
      "number": 13,
      "hebrew": "ויתהלכו מגוי אל־גוי מממלכה אל־עם אחר"
    },
    {
      "number": 14,
      "hebrew": "לא־הניח אדם לעשקם ויוכח עליהם מלכים"
    },
    {
      "number": 15,
      "hebrew": "אל־תגעו במשיחי ולנביאי אל־תרעו"
    },
    {
      "number": 16,
      "hebrew": "ויקרא רעב על־הארץ כל־מטה־לחם שבר"
    },
    {
      "number": 17,
      "hebrew": "שלח לפניהם איש לעבד נמכר יוסף"
    },
    {
      "number": 18,
      "hebrew": "ענו בכבל רגליו [רגלו] ברזל באה נפשו"
    },
    {
      "number": 19,
      "hebrew": "עד־עת בא־דברו אמרת יהוה צרפתהו"
    },
    {
      "number": 20,
      "hebrew": "שלח מלך ויתירהו משל עמים ויפתחהו"
    },
    {
      "number": 21,
      "hebrew": "שמו אדון לביתו ומשל בכל־קנינו"
    },
    {
      "number": 22,
      "hebrew": "לאסר שריו בנפשו וזקניו יחכם"
    },
    {
      "number": 23,
      "hebrew": "ויבא ישראל מצרים ויעקב גר בארץ־חם"
    },
    {
      "number": 24,
      "hebrew": "ויפר את־עמו מאד ויעצמהו מצריו"
    },
    {
      "number": 25,
      "hebrew": "הפך לבם לשנא עמו להתנכל בעבדיו"
    },
    {
      "number": 26,
      "hebrew": "שלח משה עבדו אהרן אשר בחר־בו"
    },
    {
      "number": 27,
      "hebrew": "שמו־בם דברי אתותיו ומפתים בארץ חם"
    },
    {
      "number": 28,
      "hebrew": "שלח חשך ויחשך ולא־מרו את־דברוו [דברו]"
    },
    {
      "number": 29,
      "hebrew": "הפך את־מימיהם לדם וימת את־דגתם"
    },
    {
      "number": 30,
      "hebrew": "שרץ ארצם צפרדעים בחדרי מלכיהם"
    },
    {
      "number": 31,
      "hebrew": "אמר ויבא ערב כנים בכל־גבולם"
    },
    {
      "number": 32,
      "hebrew": "נתן גשמיהם ברד אש להבות בארצם"
    },
    {
      "number": 33,
      "hebrew": "ויך גפנם ותאנתם וישבר עץ גבולם"
    },
    {
      "number": 34,
      "hebrew": "אמר ויבא ארבה וילק ואין מספר"
    },
    {
      "number": 35,
      "hebrew": "ויאכל כל־עשב בארצם ויאכל פרי אדמתם"
    },
    {
      "number": 36,
      "hebrew": "ויך כל־בכור בארצם ראשית לכל־אונם"
    },
    {
      "number": 37,
      "hebrew": "ויוציאם בכסף וזהב ואין בשבטיו כושל"
    },
    {
      "number": 38,
      "hebrew": "שמח מצרים בצאתם כי־נפל פחדם עליהם"
    },
    {
      "number": 39,
      "hebrew": "פרש ענן למסך ואש להאיר לילה"
    },
    {
      "number": 40,
      "hebrew": "שאל ויבא שלו ולחם שמים ישביעם"
    },
    {
      "number": 41,
      "hebrew": "פתח צור ויזובו מים הלכו בציות נהר"
    },
    {
      "number": 42,
      "hebrew": "כי־זכר את־דבר קדשו את־אברהם עבדו"
    },
    {
      "number": 43,
      "hebrew": "ויוצא עמו בששון ברנה את־בחיריו"
    },
    {
      "number": 44,
      "hebrew": "ויתן להם ארצות גוים ועמל לאמים יירשו"
    },
    {
      "number": 45,
      "hebrew": "בעבור ישמרו חקיו ותורתיו ינצרו הללו־יה",
      "parsha": "פ"
    }
  ]
}