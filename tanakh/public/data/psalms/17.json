{
  "book": "Psalms",
  "bookHebrew": "תהלים",
  "chapter": 17,
  "verses": [
    {
      "number": 1,
      "hebrew": "תפלה לדוד שמעה יהוה צדק הקשיבה רנתי האזינה תפלתי בלא שפתי מרמה"
    },
    {
      "number": 2,
      "hebrew": "מלפניך משפטי יצא עיניך תחזינה מישרים"
    },
    {
      "number": 3,
      "hebrew": "בחנת לבי פקדת לילה צרפתני בל־תמצא זמתי בל־יעבר־פי"
    },
    {
      "number": 4,
      "hebrew": "לפעלות אדם בדבר שפתיך אני שמרתי ארחות פריץ"
    },
    {
      "number": 5,
      "hebrew": "תמך אשרי במעגלותיך בל־נמוטו פעמי"
    },
    {
      "number": 6,
      "hebrew": "אני־קראתיך כי־תענני אל הט־אזנך לי שמע אמרתי"
    },
    {
      "number": 7,
      "hebrew": "הפלה חסדיך מושיע חוסים ממתקוממים בימינך"
    },
    {
      "number": 8,
      "hebrew": "שמרני כאישון בת־עין בצל כנפיך תסתירני"
    },
    {
      "number": 9,
      "hebrew": "מפני רשעים זו שדוני איבי בנפש יקיפו עלי"
    },
    {
      "number": 10,
      "hebrew": "חלבמו סגרו פימו דברו בגאות"
    },
    {
      "number": 11,
      "hebrew": "אשרינו עתה סבבוני [סבבונו] עיניהם ישיתו לנטות בארץ"
    },
    {
      "number": 12,
      "hebrew": "דמינו כאריה יכסוף לטרוף וככפיר ישב במסתרים"
    },
    {
      "number": 13,
      "hebrew": "קומה יהוה קדמה פניו הכריעהו פלטה נפשי מרשע חרבך"
    },
    {
      "number": 14,
      "hebrew": "ממתים ידך יהוה ממתים מחלד חלקם בחיים וצפינך [וצפונך] תמלא בטנם ישבעו בנים והניחו יתרם לעולליהם"
    },
    {
      "number": 15,
      "hebrew": "אני בצדק אחזה פניך אשבעה בהקיץ תמונתך",
      "parsha": "פ"
    }
  ]
}