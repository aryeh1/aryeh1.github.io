{
  "book": "Psalms",
  "bookHebrew": "תהלים",
  "chapter": 9,
  "verses": [
    {
      "number": 1,
      "hebrew": "למנצח עלמות לבן מזמור לדוד"
    },
    {
      "number": 2,
      "hebrew": "אודה יהוה בכל־לבי אספרה כל־נפלאותיך"
    },
    {
      "number": 3,
      "hebrew": "אשמחה ואעלצה בך אזמרה שמך עליון"
    },
    {
      "number": 4,
      "hebrew": "בשוב־אויבי אחור יכשלו ויאבדו מפניך"
    },
    {
      "number": 5,
      "hebrew": "כי־עשית משפטי ודיני ישבת לכסא שופט צדק"
    },
    {
      "number": 6,
      "hebrew": "גערת גוים אבדת רשע שמם מחית לעולם ועד"
    },
    {
      "number": 7,
      "hebrew": "האויב תמו חרבות לנצח וערים נתשת אבד זכרם המה"
    },
    {
      "number": 8,
      "hebrew": "ויהוה לעולם ישב כונן למשפט כסאו"
    },
    {
      "number": 9,
      "hebrew": "והוא ישפט־תבל בצדק ידין לאמים במישרים"
    },
    {
      "number": 10,
      "hebrew": "ויהי יהוה משגב לדך משגב לעתות בצרה"
    },
    {
      "number": 11,
      "hebrew": "ויבטחו בך יודעי שמך כי לא־עזבת דרשיך יהוה"
    },
    {
      "number": 12,
      "hebrew": "זמרו ליהוה ישב ציון הגידו בעמים עלילותיו"
    },
    {
      "number": 13,
      "hebrew": "כי־דרש דמים אותם זכר לא־שכח צעקת עניים [ענוים]"
    },
    {
      "number": 14,
      "hebrew": "חננני יהוה ראה עניי משנאי מרוממי משערי מות"
    },
    {
      "number": 15,
      "hebrew": "למען אספרה כל־תהלתיך בשערי בת־ציון אגילה בישועתך"
    },
    {
      "number": 16,
      "hebrew": "טבעו גוים בשחת עשו ברשת־זו טמנו נלכדה רגלם"
    },
    {
      "number": 17,
      "hebrew": "נודע יהוה משפט עשה בפעל כפיו נוקש רשע הגיון סלה"
    },
    {
      "number": 18,
      "hebrew": "ישובו רשעים לשאולה כל־גוים שכחי אלהים"
    },
    {
      "number": 19,
      "hebrew": "כי לא לנצח ישכח אביון תקות ענוים [עניים] תאבד לעד"
    },
    {
      "number": 20,
      "hebrew": "קומה יהוה אל־יעז אנוש ישפטו גוים על־פניך"
    },
    {
      "number": 21,
      "hebrew": "שיתה יהוה מורה להם ידעו גוים אנוש המה סלה"
    }
  ]
}