{
  "book": "Psalms",
  "bookHebrew": "תהלים",
  "chapter": 37,
  "verses": [
    {
      "number": 1,
      "hebrew": "לדוד אל־תתחר במרעים אל־תקנא בעשי עולה"
    },
    {
      "number": 2,
      "hebrew": "כי כחציר מהרה ימלו וכירק דשא יבולון"
    },
    {
      "number": 3,
      "hebrew": "בטח ביהוה ועשה־טוב שכן־ארץ ורעה אמונה"
    },
    {
      "number": 4,
      "hebrew": "והתענג על־יהוה ויתן־לך משאלת לבך"
    },
    {
      "number": 5,
      "hebrew": "גול על־יהוה דרכך ובטח עליו והוא יעשה"
    },
    {
      "number": 6,
      "hebrew": "והוציא כאור צדקך ומשפטך כצהרים"
    },
    {
      "number": 7,
      "hebrew": "דום ליהוה והתחולל לו אל־תתחר במצליח דרכו באיש עשה מזמות"
    },
    {
      "number": 8,
      "hebrew": "הרף מאף ועזב חמה אל־תתחר אך־להרע"
    },
    {
      "number": 9,
      "hebrew": "כי־מרעים יכרתון וקוי יהוה המה יירשו־ארץ"
    },
    {
      "number": 10,
      "hebrew": "ועוד מעט ואין רשע והתבוננת על־מקומו ואיננו"
    },
    {
      "number": 11,
      "hebrew": "וענוים יירשו־ארץ והתענגו על־רב שלום"
    },
    {
      "number": 12,
      "hebrew": "זמם רשע לצדיק וחרק עליו שניו"
    },
    {
      "number": 13,
      "hebrew": "אדני ישחק־לו כי־ראה כי־יבא יומו"
    },
    {
      "number": 14,
      "hebrew": "חרב פתחו רשעים ודרכו קשתם להפיל עני ואביון לטבוח ישרי־דרך"
    },
    {
      "number": 15,
      "hebrew": "חרבם תבוא בלבם וקשתותם תשברנה"
    },
    {
      "number": 16,
      "hebrew": "טוב־מעט לצדיק מהמון רשעים רבים"
    },
    {
      "number": 17,
      "hebrew": "כי זרועות רשעים תשברנה וסומך צדיקים יהוה"
    },
    {
      "number": 18,
      "hebrew": "יודע יהוה ימי תמימם ונחלתם לעולם תהיה"
    },
    {
      "number": 19,
      "hebrew": "לא־יבשו בעת רעה ובימי רעבון ישבעו"
    },
    {
      "number": 20,
      "hebrew": "כי רשעים יאבדו ואיבי יהוה כיקר כרים כלו בעשן כלו"
    },
    {
      "number": 21,
      "hebrew": "לוה רשע ולא ישלם וצדיק חונן ונותן"
    },
    {
      "number": 22,
      "hebrew": "כי מברכיו יירשו ארץ ומקלליו יכרתו"
    },
    {
      "number": 23,
      "hebrew": "מיהוה מצעדי־גבר כוננו ודרכו יחפץ"
    },
    {
      "number": 24,
      "hebrew": "כי־יפל לא־יוטל כי־יהוה סומך ידו"
    },
    {
      "number": 25,
      "hebrew": "נער הייתי גם־זקנתי ולא־ראיתי צדיק נעזב וזרעו מבקש־לחם"
    },
    {
      "number": 26,
      "hebrew": "כל־היום חונן ומלוה וזרעו לברכה"
    },
    {
      "number": 27,
      "hebrew": "סור מרע ועשה־טוב ושכן לעולם"
    },
    {
      "number": 28,
      "hebrew": "כי יהוה אהב משפט ולא־יעזב את־חסידיו לעולם נשמרו וזרע רשעים נכרת"
    },
    {
      "number": 29,
      "hebrew": "צדיקים יירשו־ארץ וישכנו לעד עליה"
    },
    {
      "number": 30,
      "hebrew": "פי־צדיק יהגה חכמה ולשונו תדבר משפט"
    },
    {
      "number": 31,
      "hebrew": "תורת אלהיו בלבו לא תמעד אשריו"
    },
    {
      "number": 32,
      "hebrew": "צופה רשע לצדיק ומבקש להמיתו"
    },
    {
      "number": 33,
      "hebrew": "יהוה לא־יעזבנו בידו ולא ירשיענו בהשפטו"
    },
    {
      "number": 34,
      "hebrew": "קוה אל־יהוה ושמר דרכו וירוממך לרשת ארץ בהכרת רשעים תראה"
    },
    {
      "number": 35,
      "hebrew": "ראיתי רשע עריץ ומתערה כאזרח רענן"
    },
    {
      "number": 36,
      "hebrew": "ויעבר והנה איננו ואבקשהו ולא נמצא"
    },
    {
      "number": 37,
      "hebrew": "שמר־תם וראה ישר כי־אחרית לאיש שלום"
    },
    {
      "number": 38,
      "hebrew": "ופשעים נשמדו יחדו אחרית רשעים נכרתה"
    },
    {
      "number": 39,
      "hebrew": "ותשועת צדיקים מיהוה מעוזם בעת צרה"
    },
    {
      "number": 40,
      "hebrew": "ויעזרם יהוה ויפלטם יפלטם מרשעים ויושיעם כי־חסו בו",
      "parsha": "פ"
    }
  ]
}