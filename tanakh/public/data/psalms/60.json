{
  "book": "Psalms",
  "bookHebrew": "תהלים",
  "chapter": 60,
  "verses": [
    {
      "number": 1,
      "hebrew": "למנצח על־שושן עדות מכתם לדוד ללמד"
    },
    {
      "number": 2,
      "hebrew": "בהצותו את ארם נהרים ואת־ארם צובה וישב יואב ויך את־אדום בגיא־מלח שנים עשר אלף"
    },
    {
      "number": 3,
      "hebrew": "אלהים זנחתנו פרצתנו אנפת תשובב לנו"
    },
    {
      "number": 4,
      "hebrew": "הרעשתה ארץ פצמתה רפה שבריה כי־מטה"
    },
    {
      "number": 5,
      "hebrew": "הראיתה עמך קשה השקיתנו יין תרעלה"
    },
    {
      "number": 6,
      "hebrew": "נתתה ליראיך נס להתנוסס מפני קשט סלה"
    },
    {
      "number": 7,
      "hebrew": "למען יחלצון ידידיך הושיעה ימינך ועננו [וענני]"
    },
    {
      "number": 8,
      "hebrew": "אלהים דבר בקדשו אעלזה אחלקה שכם ועמק סכות אמדד"
    },
    {
      "number": 9,
      "hebrew": "לי גלעד ולי מנשה ואפרים מעוז ראשי יהודה מחקקי"
    },
    {
      "number": 10,
      "hebrew": "מואב סיר רחצי על־אדום אשליך נעלי עלי פלשת התרעעי"
    },
    {
      "number": 11,
      "hebrew": "מי יבלני עיר מצור מי נחני עד־אדום"
    },
    {
      "number": 12,
      "hebrew": "הלא־אתה אלהים זנחתנו ולא־תצא אלהים בצבאותינו"
    },
    {
      "number": 13,
      "hebrew": "הבה־לנו עזרת מצר ושוא תשועת אדם"
    },
    {
      "number": 14,
      "hebrew": "באלהים נעשה־חיל והוא יבוס צרינו"
    }
  ]
}