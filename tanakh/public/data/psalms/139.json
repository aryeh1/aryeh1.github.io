{
  "book": "Psalms",
  "bookHebrew": "תהלים",
  "chapter": 139,
  "verses": [
    {
      "number": 1,
      "hebrew": "למנצח לדוד מזמור יהוה חקרתני ותדע"
    },
    {
      "number": 2,
      "hebrew": "אתה ידעת שבתי וקומי בנתה לרעי מרחוק"
    },
    {
      "number": 3,
      "hebrew": "ארחי ורבעי זרית וכל־דרכי הסכנתה"
    },
    {
      "number": 4,
      "hebrew": "כי אין מלה בלשוני הן יהוה ידעת כלה"
    },
    {
      "number": 5,
      "hebrew": "אחור וקדם צרתני ותשת עלי כפכה"
    },
    {
      "number": 6,
      "hebrew": "פלאיה [פליאה] דעת ממני נשגבה לא־אוכל לה"
    },
    {
      "number": 7,
      "hebrew": "אנה אלך מרוחך ואנה מפניך אברח"
    },
    {
      "number": 8,
      "hebrew": "אם־אסק שמים שם אתה ואציעה שאול הנך"
    },
    {
      "number": 9,
      "hebrew": "אשא כנפי־שחר אשכנה באחרית ים"
    },
    {
      "number": 10,
      "hebrew": "גם־שם ידך תנחני ותאחזני ימינך"
    },
    {
      "number": 11,
      "hebrew": "ואמר אך־חשך ישופני ולילה אור בעדני"
    },
    {
      "number": 12,
      "hebrew": "גם־חשך לא־יחשיך ממך ולילה כיום יאיר כחשיכה כאורה"
    },
    {
      "number": 13,
      "hebrew": "כי־אתה קנית כליתי תסכני בבטן אמי"
    },
    {
      "number": 14,
      "hebrew": "אודך על כי נוראות נפליתי נפלאים מעשיך ונפשי ידעת מאד"
    },
    {
      "number": 15,
      "hebrew": "לא־נכחד עצמי ממך אשר־עשיתי בסתר רקמתי בתחתיות ארץ"
    },
    {
      "number": 16,
      "hebrew": "גלמי ראו עיניך ועל־ספרך כלם יכתבו ימים יצרו ולא [ולו] אחד בהם"
    },
    {
      "number": 17,
      "hebrew": "ולי מה־יקרו רעיך אל מה עצמו ראשיהם"
    },
    {
      "number": 18,
      "hebrew": "אספרם מחול ירבון הקיצתי ועודי עמך"
    },
    {
      "number": 19,
      "hebrew": "אם־תקטל אלוה רשע ואנשי דמים סורו מני"
    },
    {
      "number": 20,
      "hebrew": "אשר יאמרך למזמה נשא לשוא עריך"
    },
    {
      "number": 21,
      "hebrew": "הלוא־משנאיך יהוה אשנא ובתקוממיך אתקוטט"
    },
    {
      "number": 22,
      "hebrew": "תכלית שנאה שנאתים לאויבים היו לי"
    },
    {
      "number": 23,
      "hebrew": "חקרני אל ודע לבבי בחנני ודע שרעפי"
    },
    {
      "number": 24,
      "hebrew": "וראה אם־דרך־עצב בי ונחני בדרך עולם",
      "parsha": "פ"
    }
  ]
}