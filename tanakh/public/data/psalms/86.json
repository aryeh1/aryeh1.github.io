{
  "book": "Psalms",
  "bookHebrew": "תהלים",
  "chapter": 86,
  "verses": [
    {
      "number": 1,
      "hebrew": "תפלה לדוד הטה־יהוה אזנך ענני כי־עני ואביון אני"
    },
    {
      "number": 2,
      "hebrew": "שמרה נפשי כי־חסיד אני הושע עבדך אתה אלהי הבוטח אליך"
    },
    {
      "number": 3,
      "hebrew": "חנני אדני כי אליך אקרא כל־היום"
    },
    {
      "number": 4,
      "hebrew": "שמח נפש עבדך כי אליך אדני נפשי אשא"
    },
    {
      "number": 5,
      "hebrew": "כי־אתה אדני טוב וסלח ורב־חסד לכל־קראיך"
    },
    {
      "number": 6,
      "hebrew": "האזינה יהוה תפלתי והקשיבה בקול תחנונותי"
    },
    {
      "number": 7,
      "hebrew": "ביום צרתי אקראך כי תענני"
    },
    {
      "number": 8,
      "hebrew": "אין־כמוך באלהים אדני ואין כמעשיך"
    },
    {
      "number": 9,
      "hebrew": "כל־גוים אשר עשית יבואו וישתחוו לפניך אדני ויכבדו לשמך"
    },
    {
      "number": 10,
      "hebrew": "כי־גדול אתה ועשה נפלאות אתה אלהים לבדך"
    },
    {
      "number": 11,
      "hebrew": "הורני יהוה דרכך אהלך באמתך יחד לבבי ליראה שמך"
    },
    {
      "number": 12,
      "hebrew": "אודך אדני אלהי בכל־לבבי ואכבדה שמך לעולם"
    },
    {
      "number": 13,
      "hebrew": "כי־חסדך גדול עלי והצלת נפשי משאול תחתיה"
    },
    {
      "number": 14,
      "hebrew": "אלהים זדים קמו־עלי ועדת עריצים בקשו נפשי ולא שמוך לנגדם"
    },
    {
      "number": 15,
      "hebrew": "ואתה אדני אל־רחום וחנון ארך אפים ורב־חסד ואמת"
    },
    {
      "number": 16,
      "hebrew": "פנה אלי וחנני תנה־עזך לעבדך והושיעה לבן־אמתך"
    },
    {
      "number": 17,
      "hebrew": "עשה־עמי אות לטובה ויראו שנאי ויבשו כי־אתה יהוה עזרתני ונחמתני",
      "parsha": "פ"
    }
  ]
}