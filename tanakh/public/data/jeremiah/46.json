{
  "book": "Jeremiah",
  "bookHebrew": "ירמיהו",
  "chapter": 46,
  "verses": [
    {
      "number": 1,
      "hebrew": "אשר היה דבר־יהוה אל־ירמיהו הנביא על־הגוים"
    },
    {
      "number": 2,
      "hebrew": "למצרים על־חיל פרעה נכו מלך מצרים אשר־היה על־נהר־פרת בכרכמש אשר הכה נבוכדראצר מלך בבל בשנת הרביעית ליהויקים בן־יאשיהו מלך יהודה"
    },
    {
      "number": 3,
      "hebrew": "ערכו מגן וצנה וגשו למלחמה"
    },
    {
      "number": 4,
      "hebrew": "אסרו הסוסים ועלו הפרשים והתיצבו בכובעים מרקו הרמחים לבשו הסרינת"
    },
    {
      "number": 5,
      "hebrew": "מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם־יהוה"
    },
    {
      "number": 6,
      "hebrew": "אל־ינוס הקל ואל־ימלט הגבור צפונה על־יד נהר־פרת כשלו ונפלו"
    },
    {
      "number": 7,
      "hebrew": "מי־זה כיאר יעלה כנהרות יתגעשו מימיו"
    },
    {
      "number": 8,
      "hebrew": "מצרים כיאר יעלה וכנהרות יתגעשו מים ויאמר אעלה אכסה־ארץ אבידה עיר וישבי בה"
    },
    {
      "number": 9,
      "hebrew": "עלו הסוסים והתהללו הרכב ויצאו הגבורים כוש ופוט תפשי מגן ולודים תפשי דרכי קשת"
    },
    {
      "number": 10,
      "hebrew": "והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם כי זבח לאדני יהוה צבאות בארץ צפון אל־נהר־פרת"
    },
    {
      "number": 11,
      "hebrew": "עלי גלעד וקחי צרי בתולת בת־מצרים לשוא הרביתי [הרבית] רפאות תעלה אין לך"
    },
    {
      "number": 12,
      "hebrew": "שמעו גוים קלונך וצוחתך מלאה הארץ כי־גבור בגבור כשלו יחדיו נפלו שניהם",
      "parsha": "פ"
    },
    {
      "number": 13,
      "hebrew": "הדבר אשר דבר יהוה אל־ירמיהו הנביא לבוא נבוכדראצר מלך בבל להכות את־ארץ מצרים"
    },
    {
      "number": 14,
      "hebrew": "הגידו במצרים והשמיעו במגדול והשמיעו בנף ובתחפנחס אמרו התיצב והכן לך כי־אכלה חרב סביביך"
    },
    {
      "number": 15,
      "hebrew": "מדוע נסחף אביריך לא עמד כי יהוה הדפו"
    },
    {
      "number": 16,
      "hebrew": "הרבה כושל גם־נפל איש אל־רעהו ויאמרו קומה ונשבה אל־עמנו ואל־ארץ מולדתנו מפני חרב היונה"
    },
    {
      "number": 17,
      "hebrew": "קראו שם פרעה מלך־מצרים שאון העביר המועד"
    },
    {
      "number": 18,
      "hebrew": "חי־אני נאם־המלך יהוה צבאות שמו כי כתבור בהרים וככרמל בים יבוא"
    },
    {
      "number": 19,
      "hebrew": "כלי גולה עשי לך יושבת בת־מצרים כי־נף לשמה תהיה ונצתה מאין יושב",
      "parsha": "ס"
    },
    {
      "number": 20,
      "hebrew": "עגלה יפה־פיה מצרים קרץ מצפון בא בא"
    },
    {
      "number": 21,
      "hebrew": "גם־שכריה בקרבה כעגלי מרבק כי־גם־המה הפנו נסו יחדיו לא עמדו כי יום אידם בא עליהם עת פקדתם"
    },
    {
      "number": 22,
      "hebrew": "קולה כנחש ילך כי־בחיל ילכו ובקרדמות באו לה כחטבי עצים"
    },
    {
      "number": 23,
      "hebrew": "כרתו יערה נאם־יהוה כי לא יחקר כי רבו מארבה ואין להם מספר"
    },
    {
      "number": 24,
      "hebrew": "הבישה בת־מצרים נתנה ביד עם־צפון"
    },
    {
      "number": 25,
      "hebrew": "אמר יהוה צבאות אלהי ישראל הנני פוקד אל־אמון מנא ועל־פרעה ועל־מצרים ועל־אלהיה ועל־מלכיה ועל־פרעה ועל הבטחים בו"
    },
    {
      "number": 26,
      "hebrew": "ונתתים ביד מבקשי נפשם וביד נבוכדראצר מלך־בבל וביד־עבדיו ואחרי־כן תשכן כימי־קדם נאם־יהוה",
      "parsha": "פ"
    },
    {
      "number": 27,
      "hebrew": "ואתה אל־תירא עבדי יעקב ואל־תחת ישראל כי הנני מושעך מרחוק ואת־זרעך מארץ שבים ושב יעקוב ושקט ושאנן ואין מחריד"
    },
    {
      "number": 28,
      "hebrew": "אתה אל־תירא עבדי יעקב נאם־יהוה כי אתך אני כי אעשה כלה בכל־הגוים אשר הדחתיך שמה ואתך לא־אעשה כלה ויסרתיך למשפט ונקה לא אנקך",
      "parsha": "פ"
    }
  ]
}