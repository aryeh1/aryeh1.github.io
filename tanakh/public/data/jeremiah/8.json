{
  "book": "Jeremiah",
  "bookHebrew": "ירמיהו",
  "chapter": 8,
  "verses": [
    {
      "number": 1,
      "hebrew": "בעת ההיא נאם־יהוה ויציאו [יוציאו] את־עצמות מלכי־יהודה ואת־עצמות־שריו ואת־עצמות הכהנים ואת עצמות הנביאים ואת עצמות יושבי־ירושלם מקבריהם"
    },
    {
      "number": 2,
      "hebrew": "ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם לא יאספו ולא יקברו לדמן על־פני האדמה יהיו"
    },
    {
      "number": 3,
      "hebrew": "ונבחר מות מחיים לכל השארית הנשארים מן־המשפחה הרעה הזאת בכל־המקמות הנשארים אשר הדחתים שם נאם יהוה צבאות",
      "parsha": "ס"
    },
    {
      "number": 4,
      "hebrew": "ואמרת אליהם כה אמר יהוה היפלו ולא יקומו אם־ישוב ולא ישוב"
    },
    {
      "number": 5,
      "hebrew": "מדוע שובבה העם הזה ירושלם משבה נצחת החזיקו בתרמית מאנו לשוב"
    },
    {
      "number": 6,
      "hebrew": "הקשבתי ואשמע לוא־כן ידברו אין איש נחם על־רעתו לאמר מה עשיתי כלה שב במרצותם [במרוצתם] כסוס שוטף במלחמה"
    },
    {
      "number": 7,
      "hebrew": "גם־חסידה בשמים ידעה מועדיה ותר וסוס [וסיס] ועגור שמרו את־עת באנה ועמי לא ידעו את משפט יהוה"
    },
    {
      "number": 8,
      "hebrew": "איכה תאמרו חכמים אנחנו ותורת יהוה אתנו אכן הנה לשקר עשה עט שקר ספרים"
    },
    {
      "number": 9,
      "hebrew": "הבישו חכמים חתו וילכדו הנה בדבר־יהוה מאסו וחכמת־מה להם"
    },
    {
      "number": 10,
      "hebrew": "לכן אתן את־נשיהם לאחרים שדותיהם ליורשים כי מקטן ועד־גדול כלה בצע בצע מנביא ועד־כהן כלה עשה שקר"
    },
    {
      "number": 11,
      "hebrew": "וירפו את־שבר בת־עמי על־נקלה לאמר שלום שלום ואין שלום"
    },
    {
      "number": 12,
      "hebrew": "הבשו כי תועבה עשו גם־בוש לא־יבשו והכלם לא ידעו לכן יפלו בנפלים בעת פקדתם יכשלו אמר יהוה",
      "parsha": "פ"
    },
    {
      "number": 13,
      "hebrew": "אסף אסיפם נאם־יהוה אין ענבים בגפן ואין תאנים בתאנה והעלה נבל ואתן להם יעברום"
    },
    {
      "number": 14,
      "hebrew": "על־מה אנחנו ישבים האספו ונבוא אל־ערי המבצר ונדמה־שם כי יהוה אלהינו הדמנו וישקנו מי־ראש כי חטאנו ליהוה"
    },
    {
      "number": 15,
      "hebrew": "קוה לשלום ואין טוב לעת מרפה והנה בעתה"
    },
    {
      "number": 16,
      "hebrew": "מדן נשמע נחרת סוסיו מקול מצהלות אביריו רעשה כל־הארץ ויבואו ויאכלו ארץ ומלואה עיר וישבי בה",
      "parsha": "פ"
    },
    {
      "number": 17,
      "hebrew": "כי הנני משלח בכם נחשים צפענים אשר אין־להם לחש ונשכו אתכם נאם־יהוה",
      "parsha": "ס"
    },
    {
      "number": 18,
      "hebrew": "מבליגיתי עלי יגון עלי לבי דוי"
    },
    {
      "number": 19,
      "hebrew": "הנה־קול שועת בת־עמי מארץ מרחקים היהוה אין בציון אם־מלכה אין בה מדוע הכעסוני בפסליהם בהבלי נכר"
    },
    {
      "number": 20,
      "hebrew": "עבר קציר כלה קיץ ואנחנו לוא נושענו"
    },
    {
      "number": 21,
      "hebrew": "על־שבר בת־עמי השברתי קדרתי שמה החזקתני"
    },
    {
      "number": 22,
      "hebrew": "הצרי אין בגלעד אם־רפא אין שם כי מדוע לא עלתה ארכת בת־עמי",
      "parsha": "ס"
    },
    {
      "number": 23,
      "hebrew": "מי־יתן ראשי מים ועיני מקור דמעה ואבכה יומם ולילה את חללי בת־עמי",
      "parsha": "ס"
    }
  ]
}