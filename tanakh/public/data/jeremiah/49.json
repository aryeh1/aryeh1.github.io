{
  "book": "Jeremiah",
  "bookHebrew": "ירמיהו",
  "chapter": 49,
  "verses": [
    {
      "number": 1,
      "hebrew": "לבני עמון כה אמר יהוה הבנים אין לישראל אם־יורש אין לו מדוע ירש מלכם את־גד ועמו בעריו ישב"
    },
    {
      "number": 2,
      "hebrew": "לכן הנה ימים באים נאם־יהוה והשמעתי אל־רבת בני־עמון תרועת מלחמה והיתה לתל שממה ובנתיה באש תצתנה וירש ישראל את־ירשיו אמר יהוה"
    },
    {
      "number": 3,
      "hebrew": "הילילי חשבון כי שדדה־עי צעקנה בנות רבה חגרנה שקים ספדנה והתשוטטנה בגדרות כי מלכם בגולה ילך כהניו ושריו יחדיו"
    },
    {
      "number": 4,
      "hebrew": "מה־תתהללי בעמקים זב עמקך הבת השובבה הבטחה באצרתיה מי יבוא אלי"
    },
    {
      "number": 5,
      "hebrew": "הנני מביא עליך פחד נאם־אדני יהוה צבאות מכל־סביביך ונדחתם איש לפניו ואין מקבץ לנדד"
    },
    {
      "number": 6,
      "hebrew": "ואחרי־כן אשיב את־שבות בני־עמון נאם־יהוה",
      "parsha": "פ"
    },
    {
      "number": 7,
      "hebrew": "לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם"
    },
    {
      "number": 8,
      "hebrew": "נסו הפנו העמיקו לשבת ישבי דדן כי איד עשו הבאתי עליו עת פקדתיו"
    },
    {
      "number": 9,
      "hebrew": "אם־בצרים באו לך לא ישארו עוללות אם־גנבים בלילה השחיתו דים"
    },
    {
      "number": 10,
      "hebrew": "כי־אני חשפתי את־עשו גליתי את־מסתריו ונחבה לא יוכל שדד זרעו ואחיו ושכניו ואיננו"
    },
    {
      "number": 11,
      "hebrew": "עזבה יתמיך אני אחיה ואלמנתיך עלי תבטחו",
      "parsha": "ס"
    },
    {
      "number": 12,
      "hebrew": "כי־כה אמר יהוה הנה אשר־אין משפטם לשתות הכוס שתו ישתו ואתה הוא נקה תנקה לא תנקה כי שתה תשתה"
    },
    {
      "number": 13,
      "hebrew": "כי בי נשבעתי נאם־יהוה כי־לשמה לחרפה לחרב ולקללה תהיה בצרה וכל־עריה תהיינה לחרבות עולם"
    },
    {
      "number": 14,
      "hebrew": "שמועה שמעתי מאת יהוה וציר בגוים שלוח התקבצו ובאו עליה וקומו למלחמה"
    },
    {
      "number": 15,
      "hebrew": "כי־הנה קטן נתתיך בגוים בזוי באדם"
    },
    {
      "number": 16,
      "hebrew": "תפלצתך השיא אתך זדון לבך שכני בחגוי הסלע תפשי מרום גבעה כי־תגביה כנשר קנך משם אורידך נאם־יהוה"
    },
    {
      "number": 17,
      "hebrew": "והיתה אדום לשמה כל עבר עליה ישם וישרק על־כל־מכותה"
    },
    {
      "number": 18,
      "hebrew": "כמהפכת סדם ועמרה ושכניה אמר יהוה לא־ישב שם איש ולא־יגור בה בן־אדם"
    },
    {
      "number": 19,
      "hebrew": "הנה כאריה יעלה מגאון הירדן אל־נוה איתן כי־ארגיעה אריצנו מעליה ומי בחור אליה אפקד כי מי כמוני ומי יעידני ומי־זה רעה אשר יעמד לפני",
      "parsha": "ס"
    },
    {
      "number": 20,
      "hebrew": "לכן שמעו עצת־יהוה אשר יעץ אל־אדום ומחשבותיו אשר חשב אל־ישבי תימן אם־לא יסחבום צעירי הצאן אם־לא ישים עליהם נוהם"
    },
    {
      "number": 21,
      "hebrew": "מקול נפלם רעשה הארץ צעקה בים־סוף נשמע קולה"
    },
    {
      "number": 22,
      "hebrew": "הנה כנשר יעלה וידאה ויפרש כנפיו על־בצרה והיה לב גבורי אדום ביום ההוא כלב אשה מצרה",
      "parsha": "פ"
    },
    {
      "number": 23,
      "hebrew": "לדמשק בושה חמת וארפד כי־שמעה רעה שמעו נמגו בים דאגה השקט לא יוכל"
    },
    {
      "number": 24,
      "hebrew": "רפתה דמשק הפנתה לנוס ורטט החזיקה צרה וחבלים אחזתה כיולדה"
    },
    {
      "number": 25,
      "hebrew": "איך לא־עזבה עיר תהלה [תהלת] קרית משושי"
    },
    {
      "number": 26,
      "hebrew": "לכן יפלו בחוריה ברחבתיה וכל־אנשי המלחמה ידמו ביום ההוא נאם יהוה צבאות"
    },
    {
      "number": 27,
      "hebrew": "והצתי אש בחומת דמשק ואכלה ארמנות בן־הדד",
      "parsha": "פ"
    },
    {
      "number": 28,
      "hebrew": "לקדר ולממלכות חצור אשר הכה נבוכדראצור [נבוכדראצר] מלך־בבל כה אמר יהוה קומו עלו אל־קדר ושדדו את־בני־קדם"
    },
    {
      "number": 29,
      "hebrew": "אהליהם וצאנם יקחו יריעותיהם וכל־כליהם וגמליהם ישאו להם וקראו עליהם מגור מסביב"
    },
    {
      "number": 30,
      "hebrew": "נסו נדו מאד העמיקו לשבת ישבי חצור נאם־יהוה כי־יעץ עליכם נבוכדראצר מלך־בבל עצה וחשב עליהם [עליכם] מחשבה"
    },
    {
      "number": 31,
      "hebrew": "קומו עלו אל־גוי שליו יושב לבטח נאם־יהוה לא־דלתים ולא־בריח לו בדד ישכנו"
    },
    {
      "number": 32,
      "hebrew": "והיו גמליהם לבז והמון מקניהם לשלל וזרתים לכל־רוח קצוצי פאה ומכל־עבריו אביא את־אידם נאם־יהוה"
    },
    {
      "number": 33,
      "hebrew": "והיתה חצור למעון תנים שממה עד־עולם לא־ישב שם איש ולא־יגור בה בן־אדם",
      "parsha": "ס"
    },
    {
      "number": 34,
      "hebrew": "אשר היה דבר־יהוה אל־ירמיהו הנביא אל־עילם בראשית מלכות צדקיה מלך־יהודה לאמר"
    },
    {
      "number": 35,
      "hebrew": "כה אמר יהוה צבאות הנני שבר את־קשת עילם ראשית גבורתם"
    },
    {
      "number": 36,
      "hebrew": "והבאתי אל־עילם ארבע רוחות מארבע קצות השמים וזרתים לכל הרחות האלה ולא־יהיה הגוי אשר לא־יבוא שם נדחי עולם [עילם]"
    },
    {
      "number": 37,
      "hebrew": "והחתתי את־עילם לפני איביהם ולפני מבקשי נפשם והבאתי עליהם רעה את־חרון אפי נאם־יהוה ושלחתי אחריהם את־החרב עד כלותי אותם"
    },
    {
      "number": 38,
      "hebrew": "ושמתי כסאי בעילם והאבדתי משם מלך ושרים נאם־יהוה"
    },
    {
      "number": 39,
      "hebrew": "והיה באחרית הימים אשוב [אשיב] את־שבית [שבות] עילם נאם־יהוה",
      "parsha": "פ"
    }
  ]
}