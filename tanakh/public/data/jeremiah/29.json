{
  "book": "Jeremiah",
  "bookHebrew": "ירמיהו",
  "chapter": 29,
  "verses": [
    {
      "number": 1,
      "hebrew": "ואלה דברי הספר אשר שלח ירמיה הנביא מירושלם אל־יתר זקני הגולה ואל־הכהנים ואל־הנביאים ואל־כל־העם אשר הגלה נבוכדנאצר מירושלם בבלה"
    },
    {
      "number": 2,
      "hebrew": "אחרי צאת יכניה־המלך והגבירה והסריסים שרי יהודה וירושלם והחרש והמסגר מירושלם"
    },
    {
      "number": 3,
      "hebrew": "ביד אלעשה בן־שפן וגמריה בן־חלקיה אשר שלח צדקיה מלך־יהודה אל־נבוכדנאצר מלך בבל בבלה לאמר"
    },
    {
      "number": 4,
      "hebrew": "כה אמר יהוה צבאות אלהי ישראל לכל־הגולה אשר־הגליתי מירושלם בבלה"
    },
    {
      "number": 5,
      "hebrew": "בנו בתים ושבו ונטעו גנות ואכלו את־פרין"
    },
    {
      "number": 6,
      "hebrew": "קחו נשים והולידו בנים ובנות וקחו לבניכם נשים ואת־בנותיכם תנו לאנשים ותלדנה בנים ובנות ורבו־שם ואל־תמעטו"
    },
    {
      "number": 7,
      "hebrew": "ודרשו את־שלום העיר אשר הגליתי אתכם שמה והתפללו בעדה אל־יהוה כי בשלומה יהיה לכם שלום"
    },
    {
      "number": 8,
      "hebrew": "כי כה אמר יהוה צבאות אלהי ישראל אל־ישיאו לכם נביאיכם אשר־בקרבכם וקסמיכם ואל־תשמעו אל־חלמתיכם אשר אתם מחלמים"
    },
    {
      "number": 9,
      "hebrew": "כי בשקר הם נבאים לכם בשמי לא שלחתים נאם־יהוה",
      "parsha": "ס"
    },
    {
      "number": 10,
      "hebrew": "כי־כה אמר יהוה כי לפי מלאת לבבל שבעים שנה אפקד אתכם והקמתי עליכם את־דברי הטוב להשיב אתכם אל־המקום הזה"
    },
    {
      "number": 11,
      "hebrew": "כי אנכי ידעתי את־המחשבת אשר אנכי חשב עליכם נאם־יהוה מחשבות שלום ולא לרעה לתת לכם אחרית ותקוה"
    },
    {
      "number": 12,
      "hebrew": "וקראתם אתי והלכתם והתפללתם אלי ושמעתי אליכם"
    },
    {
      "number": 13,
      "hebrew": "ובקשתם אתי ומצאתם כי תדרשני בכל־לבבכם"
    },
    {
      "number": 14,
      "hebrew": "ונמצאתי לכם נאם־יהוה ושבתי את־שביתכם [שבותכם] וקבצתי אתכם מכל־הגוים ומכל־המקומות אשר הדחתי אתכם שם נאם־יהוה והשבתי אתכם אל־המקום אשר־הגליתי אתכם משם"
    },
    {
      "number": 15,
      "hebrew": "כי אמרתם הקים לנו יהוה נבאים בבלה",
      "parsha": "ס"
    },
    {
      "number": 16,
      "hebrew": "כי־כה אמר יהוה אל־המלך היושב אל־כסא דוד ואל־כל־העם היושב בעיר הזאת אחיכם אשר לא־יצאו אתכם בגולה",
      "parsha": "ס"
    },
    {
      "number": 17,
      "hebrew": "כה אמר יהוה צבאות הנני משלח בם את־החרב את־הרעב ואת־הדבר ונתתי אותם כתאנים השערים אשר לא־תאכלנה מרע"
    },
    {
      "number": 18,
      "hebrew": "ורדפתי אחריהם בחרב ברעב ובדבר ונתתים לזועה [לזעוה] לכל ממלכות הארץ לאלה ולשמה ולשרקה ולחרפה בכל־הגוים אשר־הדחתים שם"
    },
    {
      "number": 19,
      "hebrew": "תחת אשר־לא־שמעו אל־דברי נאם־יהוה אשר שלחתי אליהם את־עבדי הנבאים השכם ושלח ולא שמעתם נאם־יהוה"
    },
    {
      "number": 20,
      "hebrew": "ואתם שמעו דבר־יהוה כל־הגולה אשר־שלחתי מירושלם בבלה",
      "parsha": "ס"
    },
    {
      "number": 21,
      "hebrew": "כה־אמר יהוה צבאות אלהי ישראל אל־אחאב בן־קוליה ואל־צדקיהו בן־מעשיה הנבאים לכם בשמי שקר הנני נתן אתם ביד נבוכדראצר מלך־בבל והכם לעיניכם"
    },
    {
      "number": 22,
      "hebrew": "ולקח מהם קללה לכל גלות יהודה אשר בבבל לאמר ישמך יהוה כצדקיהו וכאחב אשר־קלם מלך־בבל באש"
    },
    {
      "number": 23,
      "hebrew": "יען אשר עשו נבלה בישראל וינאפו את־נשי רעיהם וידברו דבר בשמי שקר אשר לוא צויתם ואנכי הוידע [היודע] ועד נאם־יהוה",
      "parsha": "ס"
    },
    {
      "number": 24,
      "hebrew": "ואל־שמעיהו הנחלמי תאמר לאמר"
    },
    {
      "number": 25,
      "hebrew": "כה־אמר יהוה צבאות אלהי ישראל לאמר יען אשר אתה שלחת בשמכה ספרים אל־כל־העם אשר בירושלם ואל־צפניה בן־מעשיה הכהן ואל כל־הכהנים לאמר"
    },
    {
      "number": 26,
      "hebrew": "יהוה נתנך כהן תחת יהוידע הכהן להיות פקדים בית יהוה לכל־איש משגע ומתנבא ונתתה אתו אל־המהפכת ואל־הצינק"
    },
    {
      "number": 27,
      "hebrew": "ועתה למה לא גערת בירמיהו הענתתי המתנבא לכם"
    },
    {
      "number": 28,
      "hebrew": "כי על־כן שלח אלינו בבל לאמר ארכה היא בנו בתים ושבו ונטעו גנות ואכלו את־פריהן"
    },
    {
      "number": 29,
      "hebrew": "ויקרא צפניה הכהן את־הספר הזה באזני ירמיהו הנביא",
      "parsha": "פ"
    },
    {
      "number": 30,
      "hebrew": "ויהי דבר־יהוה אל־ירמיהו לאמר"
    },
    {
      "number": 31,
      "hebrew": "שלח על־כל־הגולה לאמר כה אמר יהוה אל־שמעיה הנחלמי יען אשר נבא לכם שמעיה ואני לא שלחתיו ויבטח אתכם על־שקר"
    },
    {
      "number": 32,
      "hebrew": "לכן כה־אמר יהוה הנני פקד על־שמעיה הנחלמי ועל־זרעו לא־יהיה לו איש יושב בתוך־העם הזה ולא־יראה בטוב אשר־אני עשה־לעמי נאם־יהוה כי־סרה דבר על־יהוה",
      "parsha": "פ"
    }
  ]
}