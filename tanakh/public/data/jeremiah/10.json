{
  "book": "Jeremiah",
  "bookHebrew": "ירמיהו",
  "chapter": 10,
  "verses": [
    {
      "number": 1,
      "hebrew": "שמעו את־הדבר אשר דבר יהוה עליכם בית ישראל"
    },
    {
      "number": 2,
      "hebrew": "כה אמר יהוה אל־דרך הגוים אל־תלמדו ומאתות השמים אל־תחתו כי־יחתו הגוים מהמה"
    },
    {
      "number": 3,
      "hebrew": "כי־חקות העמים הבל הוא כי־עץ מיער כרתו מעשה ידי־חרש במעצד"
    },
    {
      "number": 4,
      "hebrew": "בכסף ובזהב ייפהו במסמרות ובמקבות יחזקום ולוא יפיק"
    },
    {
      "number": 5,
      "hebrew": "כתמר מקשה המה ולא ידברו נשוא ינשוא כי לא יצעדו אל־תיראו מהם כי־לא ירעו וגם־היטיב אין אותם",
      "parsha": "פ"
    },
    {
      "number": 6,
      "hebrew": "מאין כמוך יהוה גדול אתה וגדול שמך בגבורה"
    },
    {
      "number": 7,
      "hebrew": "מי לא יראך מלך הגוים כי לך יאתה כי בכל־חכמי הגוים ובכל־מלכותם מאין כמוך"
    },
    {
      "number": 8,
      "hebrew": "ובאחת יבערו ויכסלו מוסר הבלים עץ הוא"
    },
    {
      "number": 9,
      "hebrew": "כסף מרקע מתרשיש יובא וזהב מאופז מעשה חרש וידי צורף תכלת וארגמן לבושם מעשה חכמים כלם"
    },
    {
      "number": 10,
      "hebrew": "ויהוה אלהים אמת הוא־אלהים חיים ומלך עולם מקצפו תרעש הארץ ולא־יכלו גוים זעמו",
      "parsha": "פ"
    },
    {
      "number": 11,
      "hebrew": "כדנה תאמרון להום אלהיא די־שמיא וארקא לא עבדו יאבדו מארעא ומן־תחות שמיא אלה",
      "parsha": "ס"
    },
    {
      "number": 12,
      "hebrew": "עשה ארץ בכחו מכין תבל בחכמתו ובתבונתו נטה שמים"
    },
    {
      "number": 13,
      "hebrew": "לקול תתו המון מים בשמים ויעלה נשאים מקצה ארץ [הארץ] ברקים למטר עשה ויוצא רוח מאצרתיו"
    },
    {
      "number": 14,
      "hebrew": "נבער כל־אדם מדעת הביש כל־צורף מפסל כי שקר נסכו ולא־רוח בם"
    },
    {
      "number": 15,
      "hebrew": "הבל המה מעשה תעתעים בעת פקדתם יאבדו"
    },
    {
      "number": 16,
      "hebrew": "לא־כאלה חלק יעקב כי־יוצר הכל הוא וישראל שבט נחלתו יהוה צבאות שמו",
      "parsha": "ס"
    },
    {
      "number": 17,
      "hebrew": "אספי מארץ כנעתך ישבתי [ישבת] במצור",
      "parsha": "ס"
    },
    {
      "number": 18,
      "hebrew": "כי־כה אמר יהוה הנני קולע את־יושבי הארץ בפעם הזאת והצרותי להם למען ימצאו",
      "parsha": "ס"
    },
    {
      "number": 19,
      "hebrew": "אוי לי על־שברי נחלה מכתי ואני אמרתי אך זה חלי ואשאנו"
    },
    {
      "number": 20,
      "hebrew": "אהלי שדד וכל־מיתרי נתקו בני יצאני ואינם אין־נטה עוד אהלי ומקים יריעותי"
    },
    {
      "number": 21,
      "hebrew": "כי נבערו הרעים ואת־יהוה לא דרשו על־כן לא השכילו וכל־מרעיתם נפוצה",
      "parsha": "פ"
    },
    {
      "number": 22,
      "hebrew": "קול שמועה הנה באה ורעש גדול מארץ צפון לשום את־ערי יהודה שממה מעון תנים",
      "parsha": "ס"
    },
    {
      "number": 23,
      "hebrew": "ידעתי יהוה כי לא לאדם דרכו לא־לאיש הלך והכין את־צעדו"
    },
    {
      "number": 24,
      "hebrew": "יסרני יהוה אך־במשפט אל־באפך פן־תמעטני"
    },
    {
      "number": 25,
      "hebrew": "שפך חמתך על־הגוים אשר לא־ידעוך ועל משפחות אשר בשמך לא קראו כי־אכלו את־יעקב ואכלהו ויכלהו ואת־נוהו השמו",
      "parsha": "פ"
    }
  ]
}