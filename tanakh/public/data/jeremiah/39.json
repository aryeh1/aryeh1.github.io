{
  "book": "Jeremiah",
  "bookHebrew": "ירמיהו",
  "chapter": 39,
  "verses": [
    {
      "number": 1,
      "hebrew": "בשנה התשעית לצדקיהו מלך־יהודה בחדש העשרי בא נבוכדראצר מלך־בבל וכל־חילו אל־ירושלם ויצרו עליה"
    },
    {
      "number": 2,
      "hebrew": "בעשתי־עשרה שנה לצדקיהו בחדש הרביעי בתשעה לחדש הבקעה העיר"
    },
    {
      "number": 3,
      "hebrew": "ויבאו כל שרי מלך־בבל וישבו בשער התוך נרגל שר־אצר סמגר־נבו שר־סכים רב־סריס נרגל שר־אצר רב־מג וכל־שארית שרי מלך בבל"
    },
    {
      "number": 4,
      "hebrew": "ויהי כאשר ראם צדקיהו מלך־יהודה וכל אנשי המלחמה ויברחו ויצאו לילה מן־העיר דרך גן המלך בשער בין החמתים ויצא דרך הערבה"
    },
    {
      "number": 5,
      "hebrew": "וירדפו חיל־כשדים אחריהם וישגו את־צדקיהו בערבות ירחו ויקחו אתו ויעלהו אל־נבוכדראצר מלך־בבל רבלתה בארץ חמת וידבר אתו משפטים"
    },
    {
      "number": 6,
      "hebrew": "וישחט מלך בבל את־בני צדקיהו ברבלה לעיניו ואת כל־חרי יהודה שחט מלך בבל"
    },
    {
      "number": 7,
      "hebrew": "ואת־עיני צדקיהו עור ויאסרהו בנחשתים לביא אתו בבלה"
    },
    {
      "number": 8,
      "hebrew": "ואת־בית המלך ואת־בית העם שרפו הכשדים באש ואת־חמות ירושלם נתצו"
    },
    {
      "number": 9,
      "hebrew": "ואת יתר העם הנשארים בעיר ואת־הנפלים אשר נפלו עליו ואת יתר העם הנשארים הגלה נבוזר־אדן רב־טבחים בבל"
    },
    {
      "number": 10,
      "hebrew": "ומן־העם הדלים אשר אין־להם מאומה השאיר נבוזראדן רב־טבחים בארץ יהודה ויתן להם כרמים ויגבים ביום ההוא"
    },
    {
      "number": 11,
      "hebrew": "ויצו נבוכדראצר מלך־בבל על־ירמיהו ביד נבוזראדן רב־טבחים לאמר"
    },
    {
      "number": 12,
      "hebrew": "קחנו ועיניך שים עליו ואל־תעש לו מאומה רע כי אם כאשר ידבר אליך כן עשה עמו"
    },
    {
      "number": 13,
      "hebrew": "וישלח נבוזראדן רב־טבחים ונבושזבן רב־סריס ונרגל שר־אצר רב־מג וכל רבי מלך־בבל"
    },
    {
      "number": 14,
      "hebrew": "וישלחו ויקחו את־ירמיהו מחצר המטרה ויתנו אתו אל־גדליהו בן־אחיקם בן־שפן להוצאהו אל־הבית וישב בתוך העם"
    },
    {
      "number": 15,
      "hebrew": "ואל־ירמיהו היה דבר־יהוה בהיתו עצור בחצר המטרה לאמר"
    },
    {
      "number": 16,
      "hebrew": "הלוך ואמרת לעבד־מלך הכושי לאמר כה־אמר יהוה צבאות אלהי ישראל הנני מבי [מביא] את־דברי אל־העיר הזאת לרעה ולא לטובה והיו לפניך ביום ההוא"
    },
    {
      "number": 17,
      "hebrew": "והצלתיך ביום־ההוא נאם־יהוה ולא תנתן ביד האנשים אשר־אתה יגור מפניהם"
    },
    {
      "number": 18,
      "hebrew": "כי מלט אמלטך ובחרב לא תפל והיתה לך נפשך לשלל כי־בטחת בי נאם־יהוה"
    }
  ]
}