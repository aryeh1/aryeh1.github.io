{
  "book": "Jeremiah",
  "bookHebrew": "ירמיהו",
  "chapter": 11,
  "verses": [
    {
      "number": 1,
      "hebrew": "הדבר אשר היה אל־ירמיהו מאת יהוה לאמר"
    },
    {
      "number": 2,
      "hebrew": "שמעו את־דברי הברית הזאת ודברתם אל־איש יהודה ועל־ישבי ירושלם"
    },
    {
      "number": 3,
      "hebrew": "ואמרת אליהם כה־אמר יהוה אלהי ישראל ארור האיש אשר לא ישמע את־דברי הברית הזאת"
    },
    {
      "number": 4,
      "hebrew": "אשר צויתי את־אבותיכם ביום הוציאי־אותם מארץ־מצרים מכור הברזל לאמר שמעו בקולי ועשיתם אותם ככל אשר־אצוה אתכם והייתם לי לעם ואנכי אהיה לכם לאלהים"
    },
    {
      "number": 5,
      "hebrew": "למען הקים את־השבועה אשר־נשבעתי לאבותיכם לתת להם ארץ זבת חלב ודבש כיום הזה ואען ואמר אמן יהוה",
      "parsha": "פ"
    },
    {
      "number": 6,
      "hebrew": "ויאמר יהוה אלי קרא את־כל־הדברים האלה בערי יהודה ובחצות ירושלם לאמר שמעו את־דברי הברית הזאת ועשיתם אותם"
    },
    {
      "number": 7,
      "hebrew": "כי העד העדתי באבותיכם ביום העלותי אותם מארץ מצרים ועד־היום הזה השכם והעד לאמר שמעו בקולי"
    },
    {
      "number": 8,
      "hebrew": "ולא שמעו ולא־הטו את־אזנם וילכו איש בשרירות לבם הרע ואביא עליהם את־כל־דברי הברית־הזאת אשר־צויתי לעשות ולא עשו",
      "parsha": "ס"
    },
    {
      "number": 9,
      "hebrew": "ויאמר יהוה אלי נמצא־קשר באיש יהודה ובישבי ירושלם"
    },
    {
      "number": 10,
      "hebrew": "שבו על־עונת אבותם הראשנים אשר מאנו לשמוע את־דברי והמה הלכו אחרי אלהים אחרים לעבדם הפרו בית־ישראל ובית יהודה את־בריתי אשר כרתי את־אבותם",
      "parsha": "ס"
    },
    {
      "number": 11,
      "hebrew": "לכן כה אמר יהוה הנני מביא אליהם רעה אשר לא־יוכלו לצאת ממנה וזעקו אלי ולא אשמע אליהם"
    },
    {
      "number": 12,
      "hebrew": "והלכו ערי יהודה וישבי ירושלם וזעקו אל־האלהים אשר הם מקטרים להם והושע לא־יושיעו להם בעת רעתם"
    },
    {
      "number": 13,
      "hebrew": "כי מספר עריך היו אלהיך יהודה ומספר חצות ירושלם שמתם מזבחות לבשת מזבחות לקטר לבעל",
      "parsha": "ס"
    },
    {
      "number": 14,
      "hebrew": "ואתה אל־תתפלל בעד־העם הזה ואל־תשא בעדם רנה ותפלה כי אינני שמע בעת קראם אלי בעד רעתם",
      "parsha": "ס"
    },
    {
      "number": 15,
      "hebrew": "מה לידידי בביתי עשותה המזמתה הרבים ובשר־קדש יעברו מעליך כי רעתכי אז תעלזי"
    },
    {
      "number": 16,
      "hebrew": "זית רענן יפה פרי־תאר קרא יהוה שמך לקול המולה גדלה הצית אש עליה ורעו דליותיו"
    },
    {
      "number": 17,
      "hebrew": "ויהוה צבאות הנוטע אותך דבר עליך רעה בגלל רעת בית־ישראל ובית יהודה אשר עשו להם להכעסני לקטר לבעל",
      "parsha": "פ"
    },
    {
      "number": 18,
      "hebrew": "ויהוה הודיעני ואדעה אז הראיתני מעלליהם"
    },
    {
      "number": 19,
      "hebrew": "ואני ככבש אלוף יובל לטבוח ולא־ידעתי כי־עלי חשבו מחשבות נשחיתה עץ בלחמו ונכרתנו מארץ חיים ושמו לא־יזכר עוד"
    },
    {
      "number": 20,
      "hebrew": "ויהוה צבאות שפט צדק בחן כליות ולב אראה נקמתך מהם כי אליך גליתי את־ריבי",
      "parsha": "ס"
    },
    {
      "number": 21,
      "hebrew": "לכן כה־אמר יהוה על־אנשי ענתות המבקשים את־נפשך לאמר לא תנבא בשם יהוה ולא תמות בידנו",
      "parsha": "פ"
    },
    {
      "number": 22,
      "hebrew": "לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב"
    },
    {
      "number": 23,
      "hebrew": "ושארית לא תהיה להם כי־אביא רעה אל־אנשי ענתות שנת פקדתם",
      "parsha": "ס"
    }
  ]
}