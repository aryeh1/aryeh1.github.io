{
  "book": "Jeremiah",
  "bookHebrew": "ירמיהו",
  "chapter": 13,
  "verses": [
    {
      "number": 1,
      "hebrew": "כה־אמר יהוה אלי הלוך וקנית לך אזור פשתים ושמתו על־מתניך ובמים לא תבאהו"
    },
    {
      "number": 2,
      "hebrew": "ואקנה את־האזור כדבר יהוה ואשם על־מתני"
    },
    {
      "number": 3,
      "hebrew": "ויהי דבר־יהוה אלי שנית לאמר"
    },
    {
      "number": 4,
      "hebrew": "קח את־האזור אשר קנית אשר על־מתניך וקום לך פרתה וטמנהו שם בנקיק הסלע"
    },
    {
      "number": 5,
      "hebrew": "ואלך ואטמנהו בפרת כאשר צוה יהוה אותי"
    },
    {
      "number": 6,
      "hebrew": "ויהי מקץ ימים רבים ויאמר יהוה אלי קום לך פרתה וקח משם את־האזור אשר צויתיך לטמנו־שם"
    },
    {
      "number": 7,
      "hebrew": "ואלך פרתה ואחפר ואקח את־האזור מן־המקום אשר־טמנתיו שמה והנה נשחת האזור לא יצלח לכל"
    },
    {
      "number": 8,
      "hebrew": "ויהי דבר־יהוה אלי לאמר"
    },
    {
      "number": 9,
      "hebrew": "כה אמר יהוה ככה אשחית את־גאון יהודה ואת־גאון ירושלם הרב"
    },
    {
      "number": 10,
      "hebrew": "העם הזה הרע המאנים לשמוע את־דברי ההלכים בשררות לבם וילכו אחרי אלהים אחרים לעבדם ולהשתחות להם ויהי כאזור הזה אשר לא־יצלח לכל"
    },
    {
      "number": 11,
      "hebrew": "כי כאשר ידבק האזור אל־מתני־איש כן הדבקתי אלי את־כל־בית ישראל ואת־כל־בית יהודה נאם־יהוה להיות לי לעם ולשם ולתהלה ולתפארת ולא שמעו"
    },
    {
      "number": 12,
      "hebrew": "ואמרת אליהם את־הדבר הזה כה־אמר יהוה אלהי ישראל כל־נבל ימלא יין ואמרו אליך הידע לא נדע כי כל־נבל ימלא יין"
    },
    {
      "number": 13,
      "hebrew": "ואמרת אליהם כה־אמר יהוה הנני ממלא את־כל־ישבי הארץ הזאת ואת־המלכים הישבים לדוד על־כסאו ואת־הכהנים ואת־הנביאים ואת כל־ישבי ירושלם שכרון"
    },
    {
      "number": 14,
      "hebrew": "ונפצתים איש אל־אחיו והאבות והבנים יחדו נאם־יהוה לא־אחמול ולא־אחוס ולא ארחם מהשחיתם"
    },
    {
      "number": 15,
      "hebrew": "שמעו והאזינו אל־תגבהו כי יהוה דבר"
    },
    {
      "number": 16,
      "hebrew": "תנו ליהוה אלהיכם כבוד בטרם יחשך ובטרם יתנגפו רגליכם על־הרי נשף וקויתם לאור ושמה לצלמות ישית [ושית] לערפל"
    },
    {
      "number": 17,
      "hebrew": "ואם לא תשמעוה במסתרים תבכה־נפשי מפני גוה ודמע תדמע ותרד עיני דמעה כי נשבה עדר יהוה"
    },
    {
      "number": 18,
      "hebrew": "אמר למלך ולגבירה השפילו שבו כי ירד מראשותיכם עטרת תפארתכם"
    },
    {
      "number": 19,
      "hebrew": "ערי הנגב סגרו ואין פתח הגלת יהודה כלה הגלת שלומים"
    },
    {
      "number": 20,
      "hebrew": "שאי [שאו] עיניכם וראי [וראו] הבאים מצפון איה העדר נתן־לך צאן תפארתך"
    },
    {
      "number": 21,
      "hebrew": "מה־תאמרי כי־יפקד עליך ואת למדת אתם עליך אלפים לראש הלוא חבלים יאחזוך כמו אשת לדה"
    },
    {
      "number": 22,
      "hebrew": "וכי תאמרי בלבבך מדוע קראני אלה ברב עונך נגלו שוליך נחמסו עקביך"
    },
    {
      "number": 23,
      "hebrew": "היהפך כושי עורו ונמר חברברתיו גם־אתם תוכלו להיטיב למדי הרע"
    },
    {
      "number": 24,
      "hebrew": "ואפיצם כקש־עובר לרוח מדבר"
    },
    {
      "number": 25,
      "hebrew": "זה גורלך מנת־מדיך מאתי נאם־יהוה אשר שכחת אותי ותבטחי בשקר"
    },
    {
      "number": 26,
      "hebrew": "וגם־אני חשפתי שוליך על־פניך ונראה קלונך"
    },
    {
      "number": 27,
      "hebrew": "נאפיך ומצהלותיך זמת זנותך על־גבעות בשדה ראיתי שקוציך אוי לך ירושלם לא תטהרי אחרי מתי עד"
    }
  ]
}