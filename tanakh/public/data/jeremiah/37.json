{
  "book": "Jeremiah",
  "bookHebrew": "ירמיהו",
  "chapter": 37,
  "verses": [
    {
      "number": 1,
      "hebrew": "וימלך־מלך צדקיהו בן־יאשיהו תחת כניהו בן־יהויקים אשר המליך נבוכדראצר מלך־בבל בארץ יהודה"
    },
    {
      "number": 2,
      "hebrew": "ולא שמע הוא ועבדיו ועם הארץ אל־דברי יהוה אשר דבר ביד ירמיהו הנביא"
    },
    {
      "number": 3,
      "hebrew": "וישלח המלך צדקיהו את־יהוכל בן־שלמיה ואת־צפניהו בן־מעשיה הכהן אל־ירמיהו הנביא לאמר התפלל־נא בעדנו אל־יהוה אלהינו"
    },
    {
      "number": 4,
      "hebrew": "וירמיהו בא ויצא בתוך העם ולא־נתנו אתו בית הכליא [הכלוא]"
    },
    {
      "number": 5,
      "hebrew": "וחיל פרעה יצא ממצרים וישמעו הכשדים הצרים על־ירושלם את־שמעם ויעלו מעל ירושלם",
      "parsha": "פ"
    },
    {
      "number": 6,
      "hebrew": "ויהי דבר־יהוה אל־ירמיהו הנביא לאמר"
    },
    {
      "number": 7,
      "hebrew": "כה־אמר יהוה אלהי ישראל כה תאמרו אל־מלך יהודה השלח אתכם אלי לדרשני הנה חיל פרעה היצא לכם לעזרה שב לארצו מצרים"
    },
    {
      "number": 8,
      "hebrew": "ושבו הכשדים ונלחמו על־העיר הזאת ולכדה ושרפה באש",
      "parsha": "פ"
    },
    {
      "number": 9,
      "hebrew": "כה אמר יהוה אל־תשאו נפשתיכם לאמר הלך ילכו מעלינו הכשדים כי־לא ילכו"
    },
    {
      "number": 10,
      "hebrew": "כי אם־הכיתם כל־חיל כשדים הנלחמים אתכם ונשארו בם אנשים מדקרים איש באהלו יקומו ושרפו את־העיר הזאת באש"
    },
    {
      "number": 11,
      "hebrew": "והיה בהעלות חיל הכשדים מעל ירושלם מפני חיל פרעה",
      "parsha": "ס"
    },
    {
      "number": 12,
      "hebrew": "ויצא ירמיהו מירושלם ללכת ארץ בנימן לחלק משם בתוך העם"
    },
    {
      "number": 13,
      "hebrew": "ויהי־הוא בשער בנימן ושם בעל פקדת ושמו יראייה בן־שלמיה בן־חנניה ויתפש את־ירמיהו הנביא לאמר אל־הכשדים אתה נפל"
    },
    {
      "number": 14,
      "hebrew": "ויאמר ירמיהו שקר אינני נפל על־הכשדים ולא שמע אליו ויתפש יראייה בירמיהו ויבאהו אל־השרים"
    },
    {
      "number": 15,
      "hebrew": "ויקצפו השרים על־ירמיהו והכו אתו ונתנו אותו בית האסור בית יהונתן הספר כי־אתו עשו לבית הכלא"
    },
    {
      "number": 16,
      "hebrew": "כי בא ירמיהו אל־בית הבור ואל־החניות וישב־שם ירמיהו ימים רבים"
    },
    {
      "number": 17,
      "hebrew": "וישלח המלך צדקיהו ויקחהו וישאלהו המלך בביתו בסתר ויאמר היש דבר מאת יהוה ויאמר ירמיהו יש ויאמר ביד מלך־בבל תנתן"
    },
    {
      "number": 18,
      "hebrew": "ויאמר ירמיהו אל־המלך צדקיהו מה חטאתי לך ולעבדיך ולעם הזה כי־נתתם אותי אל־בית הכלא"
    },
    {
      "number": 19,
      "hebrew": "ואיו [ואיה] נביאיכם אשר־נבאו לכם לאמר לא־יבא מלך־בבל עליכם ועל הארץ הזאת"
    },
    {
      "number": 20,
      "hebrew": "ועתה שמע־נא אדני המלך תפל־נא תחנתי לפניך ואל־תשבני בית יהונתן הספר ולא אמות שם"
    },
    {
      "number": 21,
      "hebrew": "ויצוה המלך צדקיהו ויפקדו את־ירמיהו בחצר המטרה ונתן לו ככר־לחם ליום מחוץ האפים עד־תם כל־הלחם מן־העיר וישב ירמיהו בחצר המטרה"
    }
  ]
}