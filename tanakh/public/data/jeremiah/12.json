{
  "book": "Jeremiah",
  "bookHebrew": "ירמיהו",
  "chapter": 12,
  "verses": [
    {
      "number": 1,
      "hebrew": "צדיק אתה יהוה כי אריב אליך אך משפטים אדבר אותך מדוע דרך רשעים צלחה שלו כל־בגדי בגד"
    },
    {
      "number": 2,
      "hebrew": "נטעתם גם־שרשו ילכו גם־עשו פרי קרוב אתה בפיהם ורחוק מכליותיהם"
    },
    {
      "number": 3,
      "hebrew": "ואתה יהוה ידעתני תראני ובחנת לבי אתך התקם כצאן לטבחה והקדשם ליום הרגה"
    },
    {
      "number": 4,
      "hebrew": "עד־מתי תאבל הארץ ועשב כל־השדה ייבש מרעת ישבי־בה ספתה בהמות ועוף כי אמרו לא יראה את־אחריתנו"
    },
    {
      "number": 5,
      "hebrew": "כי את־רגלים רצתה וילאוך ואיך תתחרה את־הסוסים ובארץ שלום אתה בוטח ואיך תעשה בגאון הירדן"
    },
    {
      "number": 6,
      "hebrew": "כי גם־אחיך ובית־אביך גם־המה בגדו בך גם־המה קראו אחריך מלא אל־תאמן בם כי־ידברו אליך טובות"
    },
    {
      "number": 7,
      "hebrew": "עזבתי את־ביתי נטשתי את־נחלתי נתתי את־ידדות נפשי בכף איביה"
    },
    {
      "number": 8,
      "hebrew": "היתה־לי נחלתי כאריה ביער נתנה עלי בקולה על־כן שנאתיה"
    },
    {
      "number": 9,
      "hebrew": "העיט צבוע נחלתי לי העיט סביב עליה לכו אספו כל־חית השדה התיו לאכלה"
    },
    {
      "number": 10,
      "hebrew": "רעים רבים שחתו כרמי בססו את־חלקתי נתנו את־חלקת חמדתי למדבר שממה"
    },
    {
      "number": 11,
      "hebrew": "שמה לשממה אבלה עלי שממה נשמה כל־הארץ כי אין איש שם על־לב"
    },
    {
      "number": 12,
      "hebrew": "על־כל־שפים במדבר באו שדדים כי חרב ליהוה אכלה מקצה־ארץ ועד־קצה הארץ אין שלום לכל־בשר"
    },
    {
      "number": 13,
      "hebrew": "זרעו חטים וקצים קצרו נחלו לא יועלו ובשו מתבואתיכם מחרון אף־יהוה"
    },
    {
      "number": 14,
      "hebrew": "כה אמר יהוה על־כל־שכני הרעים הנגעים בנחלה אשר־הנחלתי את־עמי את־ישראל הנני נתשם מעל אדמתם ואת־בית יהודה אתוש מתוכם"
    },
    {
      "number": 15,
      "hebrew": "והיה אחרי נתשי אותם אשוב ורחמתים והשבתים איש לנחלתו ואיש לארצו"
    },
    {
      "number": 16,
      "hebrew": "והיה אם־למד ילמדו את־דרכי עמי להשבע בשמי חי־יהוה כאשר למדו את־עמי להשבע בבעל ונבנו בתוך עמי"
    },
    {
      "number": 17,
      "hebrew": "ואם לא ישמעו ונתשתי את־הגוי ההוא נתוש ואבד נאם־יהוה"
    }
  ]
}