{
  "book": "Jeremiah",
  "bookHebrew": "ירמיהו",
  "chapter": 25,
  "verses": [
    {
      "number": 1,
      "hebrew": "הדבר אשר־היה על־ירמיהו על־כל־עם יהודה בשנה הרבעית ליהויקים בן־יאשיהו מלך יהודה היא השנה הראשנית לנבוכדראצר מלך בבל"
    },
    {
      "number": 2,
      "hebrew": "אשר דבר ירמיהו הנביא על־כל־עם יהודה ואל כל־ישבי ירושלם לאמר"
    },
    {
      "number": 3,
      "hebrew": "מן־שלש עשרה שנה ליאשיהו בן־אמון מלך יהודה ועד היום הזה זה שלש ועשרים שנה היה דבר־יהוה אלי ואדבר אליכם אשכים ודבר ולא שמעתם"
    },
    {
      "number": 4,
      "hebrew": "ושלח יהוה אליכם את־כל־עבדיו הנבאים השכם ושלח ולא שמעתם ולא־הטיתם את־אזנכם לשמע"
    },
    {
      "number": 5,
      "hebrew": "לאמר שובו־נא איש מדרכו הרעה ומרע מעלליכם ושבו על־האדמה אשר נתן יהוה לכם ולאבותיכם למן־עולם ועד־עולם"
    },
    {
      "number": 6,
      "hebrew": "ואל־תלכו אחרי אלהים אחרים לעבדם ולהשתחות להם ולא־תכעיסו אותי במעשה ידיכם ולא ארע לכם"
    },
    {
      "number": 7,
      "hebrew": "ולא־שמעתם אלי נאם־יהוה למען הכעסוני [הכעיסני] במעשה ידיכם לרע לכם",
      "parsha": "פ"
    },
    {
      "number": 8,
      "hebrew": "לכן כה אמר יהוה צבאות יען אשר לא־שמעתם את־דברי"
    },
    {
      "number": 9,
      "hebrew": "הנני שלח ולקחתי את־כל־משפחות צפון נאם־יהוה ואל־נבוכדראצר מלך־בבל עבדי והבאתים על־הארץ הזאת ועל־ישביה ועל כל־הגוים האלה סביב והחרמתים ושמתים לשמה ולשרקה ולחרבות עולם"
    },
    {
      "number": 10,
      "hebrew": "והאבדתי מהם קול ששון וקול שמחה קול חתן וקול כלה קול רחים ואור נר"
    },
    {
      "number": 11,
      "hebrew": "והיתה כל־הארץ הזאת לחרבה לשמה ועבדו הגוים האלה את־מלך בבל שבעים שנה"
    },
    {
      "number": 12,
      "hebrew": "והיה כמלאות שבעים שנה אפקד על־מלך־בבל ועל־הגוי ההוא נאם־יהוה את־עונם ועל־ארץ כשדים ושמתי אתו לשממות עולם"
    },
    {
      "number": 13,
      "hebrew": "והבאיתי [והבאתי] על־הארץ ההיא את־כל־דברי אשר־דברתי עליה את כל־הכתוב בספר הזה אשר־נבא ירמיהו על־כל־הגוים"
    },
    {
      "number": 14,
      "hebrew": "כי עבדו־בם גם־המה גוים רבים ומלכים גדולים ושלמתי להם כפעלם וכמעשה ידיהם",
      "parsha": "פ"
    },
    {
      "number": 15,
      "hebrew": "כי כה אמר יהוה אלהי ישראל אלי קח את־כוס היין החמה הזאת מידי והשקיתה אתו את־כל־הגוים אשר אנכי שלח אותך אליהם"
    },
    {
      "number": 16,
      "hebrew": "ושתו והתגעשו והתהללו מפני החרב אשר אנכי שלח בינתם"
    },
    {
      "number": 17,
      "hebrew": "ואקח את־הכוס מיד יהוה ואשקה את־כל־הגוים אשר־שלחני יהוה אליהם"
    },
    {
      "number": 18,
      "hebrew": "את־ירושלם ואת־ערי יהודה ואת־מלכיה את־שריה לתת אתם לחרבה לשמה לשרקה ולקללה כיום הזה"
    },
    {
      "number": 19,
      "hebrew": "את־פרעה מלך־מצרים ואת־עבדיו ואת־שריו ואת־כל־עמו"
    },
    {
      "number": 20,
      "hebrew": "ואת כל־הערב ואת כל־מלכי ארץ העוץ ואת כל־מלכי ארץ פלשתים ואת־אשקלון ואת־עזה ואת־עקרון ואת שארית אשדוד"
    },
    {
      "number": 21,
      "hebrew": "את־אדום ואת־מואב ואת־בני עמון"
    },
    {
      "number": 22,
      "hebrew": "ואת כל־מלכי־צר ואת כל־מלכי צידון ואת מלכי האי אשר בעבר הים"
    },
    {
      "number": 23,
      "hebrew": "ואת־דדן ואת־תימא ואת־בוז ואת כל־קצוצי פאה"
    },
    {
      "number": 24,
      "hebrew": "ואת כל־מלכי ערב ואת כל־מלכי הערב השכנים במדבר"
    },
    {
      "number": 25,
      "hebrew": "ואת כל־מלכי זמרי ואת כל־מלכי עילם ואת כל־מלכי מדי"
    },
    {
      "number": 26,
      "hebrew": "ואת כל־מלכי הצפון הקרבים והרחקים איש אל־אחיו ואת כל־הממלכות הארץ אשר על־פני האדמה ומלך ששך ישתה אחריהם"
    },
    {
      "number": 27,
      "hebrew": "ואמרת אליהם כה־אמר יהוה צבאות אלהי ישראל שתו ושכרו וקיו ונפלו ולא תקומו מפני החרב אשר אנכי שלח ביניכם",
      "parsha": "פ"
    },
    {
      "number": 28,
      "hebrew": "והיה כי ימאנו לקחת־הכוס מידך לשתות ואמרת אליהם כה אמר יהוה צבאות שתו תשתו"
    },
    {
      "number": 29,
      "hebrew": "כי הנה בעיר אשר נקרא־שמי עליה אנכי מחל להרע ואתם הנקה תנקו לא תנקו כי חרב אני קרא על־כל־ישבי הארץ נאם יהוה צבאות"
    },
    {
      "number": 30,
      "hebrew": "ואתה תנבא אליהם את כל־הדברים האלה ואמרת אליהם יהוה ממרום ישאג וממעון קדשו יתן קולו שאג ישאג על־נוהו הידד כדרכים יענה אל כל־ישבי הארץ"
    },
    {
      "number": 31,
      "hebrew": "בא שאון עד־קצה הארץ כי ריב ליהוה בגוים נשפט הוא לכל־בשר הרשעים נתנם לחרב נאם־יהוה",
      "parsha": "ס"
    },
    {
      "number": 32,
      "hebrew": "כה אמר יהוה צבאות הנה רעה יצאת מגוי אל־גוי וסער גדול יעור מירכתי־ארץ"
    },
    {
      "number": 33,
      "hebrew": "והיו חללי יהוה ביום ההוא מקצה הארץ ועד־קצה הארץ לא יספדו ולא יאספו ולא יקברו לדמן על־פני האדמה יהיו"
    },
    {
      "number": 34,
      "hebrew": "הילילו הרעים וזעקו והתפלשו אדירי הצאן כי־מלאו ימיכם לטבוח ותפוצותיכם ונפלתם ככלי חמדה"
    },
    {
      "number": 35,
      "hebrew": "ואבד מנוס מן־הרעים ופליטה מאדירי הצאן"
    },
    {
      "number": 36,
      "hebrew": "קול צעקת הרעים ויללת אדירי הצאן כי־שדד יהוה את־מרעיתם"
    },
    {
      "number": 37,
      "hebrew": "ונדמו נאות השלום מפני חרון אף־יהוה"
    },
    {
      "number": 38,
      "hebrew": "עזב ככפיר סכו כי־היתה ארצם לשמה מפני חרון היונה ומפני חרון אפו",
      "parsha": "פ"
    }
  ]
}