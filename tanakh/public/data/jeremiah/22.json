{
  "book": "Jeremiah",
  "bookHebrew": "ירמיהו",
  "chapter": 22,
  "verses": [
    {
      "number": 1,
      "hebrew": "כה אמר יהוה רד בית־מלך יהודה ודברת שם את־הדבר הזה"
    },
    {
      "number": 2,
      "hebrew": "ואמרת שמע דבר־יהוה מלך יהודה הישב על־כסא דוד אתה ועבדיך ועמך הבאים בשערים האלה"
    },
    {
      "number": 3,
      "hebrew": "כה אמר יהוה עשו משפט וצדקה והצילו גזול מיד עשוק וגר יתום ואלמנה אל־תנו אל־תחמסו ודם נקי אל־תשפכו במקום הזה"
    },
    {
      "number": 4,
      "hebrew": "כי אם־עשו תעשו את־הדבר הזה ובאו בשערי הבית הזה מלכים ישבים לדוד על־כסאו רכבים ברכב ובסוסים הוא ועבדו [ועבדיו] ועמו"
    },
    {
      "number": 5,
      "hebrew": "ואם לא תשמעו את־הדברים האלה בי נשבעתי נאם־יהוה כי־לחרבה יהיה הבית הזה",
      "parsha": "פ"
    },
    {
      "number": 6,
      "hebrew": "כי־כה אמר יהוה על־בית מלך יהודה גלעד אתה לי ראש הלבנון אם־לא אשיתך מדבר ערים לא נושבה [נושבו]"
    },
    {
      "number": 7,
      "hebrew": "וקדשתי עליך משחתים איש וכליו וכרתו מבחר ארזיך והפילו על־האש"
    },
    {
      "number": 8,
      "hebrew": "ועברו גוים רבים על העיר הזאת ואמרו איש אל־רעהו על־מה עשה יהוה ככה לעיר הגדולה הזאת"
    },
    {
      "number": 9,
      "hebrew": "ואמרו על אשר עזבו את־ברית יהוה אלהיהם וישתחוו לאלהים אחרים ויעבדום",
      "parsha": "ס"
    },
    {
      "number": 10,
      "hebrew": "אל־תבכו למת ואל־תנדו לו בכו בכו להלך כי לא ישוב עוד וראה את־ארץ מולדתו"
    },
    {
      "number": 11,
      "hebrew": "כי כה אמר־יהוה אל־שלם בן־יאשיהו מלך יהודה המלך תחת יאשיהו אביו אשר יצא מן־המקום הזה לא־ישוב שם עוד"
    },
    {
      "number": 12,
      "hebrew": "כי במקום אשר־הגלו אתו שם ימות ואת־הארץ הזאת לא־יראה עוד",
      "parsha": "ס"
    },
    {
      "number": 13,
      "hebrew": "הוי בנה ביתו בלא־צדק ועליותיו בלא משפט ברעהו יעבד חנם ופעלו לא יתן־לו"
    },
    {
      "number": 14,
      "hebrew": "האמר אבנה־לי בית מדות ועליות מרוחים וקרע לו חלוני וספון בארז ומשוח בששר"
    },
    {
      "number": 15,
      "hebrew": "התמלך כי אתה מתחרה בארז אביך הלוא אכל ושתה ועשה משפט וצדקה אז טוב לו"
    },
    {
      "number": 16,
      "hebrew": "דן דין־עני ואביון אז טוב הלוא־היא הדעת אתי נאם־יהוה"
    },
    {
      "number": 17,
      "hebrew": "כי אין עיניך ולבך כי אם־על־בצעך ועל דם־הנקי לשפוך ועל־העשק ועל־המרוצה לעשות",
      "parsha": "ס"
    },
    {
      "number": 18,
      "hebrew": "לכן כה־אמר יהוה אל־יהויקים בן־יאשיהו מלך יהודה לא־יספדו לו הוי אחי והוי אחות לא־יספדו לו הוי אדון והוי הדה"
    },
    {
      "number": 19,
      "hebrew": "קבורת חמור יקבר סחוב והשלך מהלאה לשערי ירושלם",
      "parsha": "ס"
    },
    {
      "number": 20,
      "hebrew": "עלי הלבנון וצעקי ובבשן תני קולך וצעקי מעברים כי נשברו כל־מאהביך"
    },
    {
      "number": 21,
      "hebrew": "דברתי אליך בשלותיך אמרת לא אשמע זה דרכך מנעוריך כי לא־שמעת בקולי"
    },
    {
      "number": 22,
      "hebrew": "כל־רעיך תרעה־רוח ומאהביך בשבי ילכו כי אז תבשי ונכלמת מכל רעתך"
    },
    {
      "number": 23,
      "hebrew": "ישבתי [ישבת] בלבנון מקננתי [מקננת] בארזים מה־נחנת בבא־לך חבלים חיל כילדה"
    },
    {
      "number": 24,
      "hebrew": "חי־אני נאם־יהוה כי אם־יהיה כניהו בן־יהויקים מלך יהודה חותם על־יד ימיני כי משם אתקנך"
    },
    {
      "number": 25,
      "hebrew": "ונתתיך ביד מבקשי נפשך וביד אשר־אתה יגור מפניהם וביד נבוכדראצר מלך־בבל וביד הכשדים"
    },
    {
      "number": 26,
      "hebrew": "והטלתי אתך ואת־אמך אשר ילדתך על הארץ אחרת אשר לא־ילדתם שם ושם תמותו"
    },
    {
      "number": 27,
      "hebrew": "ועל־הארץ אשר־הם מנשאים את־נפשם לשוב שם שמה לא ישובו",
      "parsha": "פ"
    },
    {
      "number": 28,
      "hebrew": "העצב נבזה נפוץ האיש הזה כניהו אם־כלי אין חפץ בו מדוע הוטלו הוא וזרעו והשלכו על־הארץ אשר לא־ידעו"
    },
    {
      "number": 29,
      "hebrew": "ארץ ארץ ארץ שמעי דבר־יהוה"
    },
    {
      "number": 30,
      "hebrew": "כה אמר יהוה כתבו את־האיש הזה ערירי גבר לא־יצלח בימיו כי לא יצלח מזרעו איש ישב על־כסא דוד ומשל עוד ביהודה",
      "parsha": "פ"
    }
  ]
}