{
  "book": "Jeremiah",
  "bookHebrew": "ירמיהו",
  "chapter": 2,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "הלך וקראת באזני ירושלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה"
    },
    {
      "number": 3,
      "hebrew": "קדש ישראל ליהוה ראשית תבואתה כל־אכליו יאשמו רעה תבא אליהם נאם־יהוה"
    },
    {
      "number": 4,
      "hebrew": "שמעו דבר־יהוה בית יעקב וכל־משפחות בית ישראל"
    },
    {
      "number": 5,
      "hebrew": "כה אמר יהוה מה־מצאו אבותיכם בי עול כי רחקו מעלי וילכו אחרי ההבל ויהבלו"
    },
    {
      "number": 6,
      "hebrew": "ולא אמרו איה יהוה המעלה אתנו מארץ מצרים המוליך אתנו במדבר בארץ ערבה ושוחה בארץ ציה וצלמות בארץ לא־עבר בה איש ולא־ישב אדם שם"
    },
    {
      "number": 7,
      "hebrew": "ואביא אתכם אל־ארץ הכרמל לאכל פריה וטובה ותבאו ותטמאו את־ארצי ונחלתי שמתם לתועבה"
    },
    {
      "number": 8,
      "hebrew": "הכהנים לא אמרו איה יהוה ותפשי התורה לא ידעוני והרעים פשעו בי והנביאים נבאו בבעל ואחרי לא־יועלו הלכו"
    },
    {
      "number": 9,
      "hebrew": "לכן עד אריב אתכם נאם־יהוה ואת־בני בניכם אריב"
    },
    {
      "number": 10,
      "hebrew": "כי עברו איי כתיים וראו וקדר שלחו והתבוננו מאד וראו הן היתה כזאת"
    },
    {
      "number": 11,
      "hebrew": "ההימיר גוי אלהים והמה לא אלהים ועמי המיר כבודו בלוא יועיל"
    },
    {
      "number": 12,
      "hebrew": "שמו שמים על־זאת ושערו חרבו מאד נאם־יהוה"
    },
    {
      "number": 13,
      "hebrew": "כי־שתים רעות עשה עמי אתי עזבו מקור מים חיים לחצב להם בארות בארת נשברים אשר לא־יכלו המים"
    },
    {
      "number": 14,
      "hebrew": "העבד ישראל אם־יליד בית הוא מדוע היה לבז"
    },
    {
      "number": 15,
      "hebrew": "עליו ישאגו כפרים נתנו קולם וישיתו ארצו לשמה עריו נצתה [נצתו] מבלי ישב"
    },
    {
      "number": 16,
      "hebrew": "גם־בני־נף ותחפנס [ותחפנחס] ירעוך קדקד"
    },
    {
      "number": 17,
      "hebrew": "הלוא־זאת תעשה־לך עזבך את־יהוה אלהיך בעת מוליכך בדרך"
    },
    {
      "number": 18,
      "hebrew": "ועתה מה־לך לדרך מצרים לשתות מי שחור ומה־לך לדרך אשור לשתות מי נהר"
    },
    {
      "number": 19,
      "hebrew": "תיסרך רעתך ומשבותיך תוכחך ודעי וראי כי־רע ומר עזבך את־יהוה אלהיך ולא פחדתי אליך נאם־אדני יהוה צבאות"
    },
    {
      "number": 20,
      "hebrew": "כי מעולם שברתי עלך נתקתי מוסרתיך ותאמרי לא אעבד [אעבור] כי על־כל־גבעה גבהה ותחת כל־עץ רענן את צעה זנה"
    },
    {
      "number": 21,
      "hebrew": "ואנכי נטעתיך שרק כלה זרע אמת ואיך נהפכת לי סורי הגפן נכריה"
    },
    {
      "number": 22,
      "hebrew": "כי אם־תכבסי בנתר ותרבי־לך ברית נכתם עונך לפני נאם אדני יהוה"
    },
    {
      "number": 23,
      "hebrew": "איך תאמרי לא נטמאתי אחרי הבעלים לא הלכתי ראי דרכך בגיא דעי מה עשית בכרה קלה משרכת דרכיה"
    },
    {
      "number": 24,
      "hebrew": "פרה למד מדבר באות נפשו [נפשה] שאפה רוח תאנתה מי ישיבנה כל־מבקשיה לא ייעפו בחדשה ימצאונה"
    },
    {
      "number": 25,
      "hebrew": "מנעי רגלך מיחף וגורנך [וגרונך] מצמאה ותאמרי נואש לוא כי־אהבתי זרים ואחריהם אלך"
    },
    {
      "number": 26,
      "hebrew": "כבשת גנב כי ימצא כן הבישו בית ישראל המה מלכיהם שריהם וכהניהם ונביאיהם"
    },
    {
      "number": 27,
      "hebrew": "אמרים לעץ אבי אתה ולאבן את ילדתני [ילדתנו] כי־פנו אלי ערף ולא פנים ובעת רעתם יאמרו קומה והושיענו"
    },
    {
      "number": 28,
      "hebrew": "ואיה אלהיך אשר עשית לך יקומו אם־יושיעוך בעת רעתך כי מספר עריך היו אלהיך יהודה"
    },
    {
      "number": 29,
      "hebrew": "למה תריבו אלי כלכם פשעתם בי נאם־יהוה"
    },
    {
      "number": 30,
      "hebrew": "לשוא הכיתי את־בניכם מוסר לא לקחו אכלה חרבכם נביאיכם כאריה משחית"
    },
    {
      "number": 31,
      "hebrew": "הדור אתם ראו דבר־יהוה המדבר הייתי לישראל אם ארץ מאפליה מדוע אמרו עמי רדנו לוא־נבוא עוד אליך"
    },
    {
      "number": 32,
      "hebrew": "התשכח בתולה עדיה כלה קשריה ועמי שכחוני ימים אין מספר"
    },
    {
      "number": 33,
      "hebrew": "מה־תיטבי דרכך לבקש אהבה לכן גם את־הרעות למדתי [למדת] את־דרכיך"
    },
    {
      "number": 34,
      "hebrew": "גם בכנפיך נמצאו דם נפשות אביונים נקיים לא־במחתרת מצאתים כי על־כל־אלה"
    },
    {
      "number": 35,
      "hebrew": "ותאמרי כי נקיתי אך שב אפו ממני הנני נשפט אותך על־אמרך לא חטאתי"
    },
    {
      "number": 36,
      "hebrew": "מה־תזלי מאד לשנות את־דרכך גם ממצרים תבושי כאשר־בשת מאשור"
    },
    {
      "number": 37,
      "hebrew": "גם מאת זה תצאי וידיך על־ראשך כי־מאס יהוה במבטחיך ולא תצליחי להם"
    }
  ]
}