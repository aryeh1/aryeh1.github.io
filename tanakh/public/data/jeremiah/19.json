{
  "book": "Jeremiah",
  "bookHebrew": "ירמיהו",
  "chapter": 19,
  "verses": [
    {
      "number": 1,
      "hebrew": "כה אמר יהוה הלוך וקנית בקבק יוצר חרש ומזקני העם ומזקני הכהנים"
    },
    {
      "number": 2,
      "hebrew": "ויצאת אל־גיא בן־הנם אשר פתח שער החרסות [החרסית] וקראת שם את־הדברים אשר־אדבר אליך"
    },
    {
      "number": 3,
      "hebrew": "ואמרת שמעו דבר־יהוה מלכי יהודה וישבי ירושלם כה־אמר יהוה צבאות אלהי ישראל הנני מביא רעה על־המקום הזה אשר כל־שמעה תצלנה אזניו"
    },
    {
      "number": 4,
      "hebrew": "יען אשר עזבני וינכרו את־המקום הזה ויקטרו־בו לאלהים אחרים אשר לא־ידעום המה ואבותיהם ומלכי יהודה ומלאו את־המקום הזה דם נקים"
    },
    {
      "number": 5,
      "hebrew": "ובנו את־במות הבעל לשרף את־בניהם באש עלות לבעל אשר לא־צויתי ולא דברתי ולא עלתה על־לבי"
    },
    {
      "number": 6,
      "hebrew": "לכן הנה־ימים באים נאם־יהוה ולא־יקרא למקום הזה עוד התפת וגיא בן־הנם כי אם־גיא ההרגה"
    },
    {
      "number": 7,
      "hebrew": "ובקתי את־עצת יהודה וירושלם במקום הזה והפלתים בחרב לפני איביהם וביד מבקשי נפשם ונתתי את־נבלתם למאכל לעוף השמים ולבהמת הארץ"
    },
    {
      "number": 8,
      "hebrew": "ושמתי את־העיר הזאת לשמה ולשרקה כל עבר עליה ישם וישרק על־כל־מכתה"
    },
    {
      "number": 9,
      "hebrew": "והאכלתים את־בשר בניהם ואת בשר בנתיהם ואיש בשר־רעהו יאכלו במצור ובמצוק אשר יציקו להם איביהם ומבקשי נפשם"
    },
    {
      "number": 10,
      "hebrew": "ושברת הבקבק לעיני האנשים ההלכים אותך"
    },
    {
      "number": 11,
      "hebrew": "ואמרת אליהם כה־אמר יהוה צבאות ככה אשבר את־העם הזה ואת־העיר הזאת כאשר ישבר את־כלי היוצר אשר לא־יוכל להרפה עוד ובתפת יקברו מאין מקום לקבור"
    },
    {
      "number": 12,
      "hebrew": "כן־אעשה למקום הזה נאם־יהוה וליושביו ולתת את־העיר הזאת כתפת"
    },
    {
      "number": 13,
      "hebrew": "והיו בתי ירושלם ובתי מלכי יהודה כמקום התפת הטמאים לכל הבתים אשר קטרו על־גגתיהם לכל צבא השמים והסך נסכים לאלהים אחרים"
    },
    {
      "number": 14,
      "hebrew": "ויבא ירמיהו מהתפת אשר שלחו יהוה שם להנבא ויעמד בחצר בית־יהוה ויאמר אל־כל־העם"
    },
    {
      "number": 15,
      "hebrew": "כה־אמר יהוה צבאות אלהי ישראל הנני מבי [מביא] אל־העיר הזאת ועל־כל־עריה את כל־הרעה אשר דברתי עליה כי הקשו את־ערפם לבלתי שמוע את־דברי"
    }
  ]
}