{
  "book": "Jeremiah",
  "bookHebrew": "ירמיהו",
  "chapter": 33,
  "verses": [
    {
      "number": 1,
      "hebrew": "ויהי דבר־יהוה אל־ירמיהו שנית והוא עודנו עצור בחצר המטרה לאמר"
    },
    {
      "number": 2,
      "hebrew": "כה־אמר יהוה עשה יהוה יוצר אותה להכינה יהוה שמו"
    },
    {
      "number": 3,
      "hebrew": "קרא אלי ואענך ואגידה לך גדלות ובצרות לא ידעתם",
      "parsha": "פ"
    },
    {
      "number": 4,
      "hebrew": "כי כה אמר יהוה אלהי ישראל על־בתי העיר הזאת ועל־בתי מלכי יהודה הנתצים אל־הסללות ואל־החרב"
    },
    {
      "number": 5,
      "hebrew": "באים להלחם את־הכשדים ולמלאם את־פגרי האדם אשר־הכיתי באפי ובחמתי ואשר הסתרתי פני מהעיר הזאת על כל־רעתם"
    },
    {
      "number": 6,
      "hebrew": "הנני מעלה־לה ארכה ומרפא ורפאתים וגליתי להם עתרת שלום ואמת"
    },
    {
      "number": 7,
      "hebrew": "והשבתי את־שבות יהודה ואת שבות ישראל ובנתים כבראשנה"
    },
    {
      "number": 8,
      "hebrew": "וטהרתים מכל־עונם אשר חטאו־לי וסלחתי לכול־[לכל־] עונותיהם אשר חטאו־לי ואשר פשעו בי"
    },
    {
      "number": 9,
      "hebrew": "והיתה לי לשם ששון לתהלה ולתפארת לכל גויי הארץ אשר ישמעו את־כל־הטובה אשר אנכי עשה אתם ופחדו ורגזו על כל־הטובה ועל כל־השלום אשר אנכי עשה לה",
      "parsha": "ס"
    },
    {
      "number": 10,
      "hebrew": "כה אמר יהוה עוד ישמע במקום־הזה אשר אתם אמרים חרב הוא מאין אדם ומאין בהמה בערי יהודה ובחצות ירושלם הנשמות מאין אדם ומאין יושב ומאין בהמה"
    },
    {
      "number": 11,
      "hebrew": "קול ששון וקול שמחה קול חתן וקול כלה קול אמרים הודו את־יהוה צבאות כי־טוב יהוה כי־לעולם חסדו מבאים תודה בית יהוה כי־אשיב את־שבות־הארץ כבראשנה אמר יהוה",
      "parsha": "ס"
    },
    {
      "number": 12,
      "hebrew": "כה־אמר יהוה צבאות עוד יהיה במקום הזה החרב מאין־אדם ועד־בהמה ובכל־עריו נוה רעים מרבצים צאן"
    },
    {
      "number": 13,
      "hebrew": "בערי ההר בערי השפלה ובערי הנגב ובארץ בנימן ובסביבי ירושלם ובערי יהודה עד תעברנה הצאן על־ידי מונה אמר יהוה",
      "parsha": "ס"
    },
    {
      "number": 14,
      "hebrew": "הנה ימים באים נאם־יהוה והקמתי את־הדבר הטוב אשר דברתי אל־בית ישראל ועל־בית יהודה"
    },
    {
      "number": 15,
      "hebrew": "בימים ההם ובעת ההיא אצמיח לדוד צמח צדקה ועשה משפט וצדקה בארץ"
    },
    {
      "number": 16,
      "hebrew": "בימים ההם תושע יהודה וירושלם תשכון לבטח וזה אשר־יקרא־לה יהוה צדקנו",
      "parsha": "ס"
    },
    {
      "number": 17,
      "hebrew": "כי־כה אמר יהוה לא־יכרת לדוד איש ישב על־כסא בית־ישראל"
    },
    {
      "number": 18,
      "hebrew": "ולכהנים הלוים לא־יכרת איש מלפני מעלה עולה ומקטיר מנחה ועשה־זבח כל־הימים",
      "parsha": "פ"
    },
    {
      "number": 19,
      "hebrew": "ויהי דבר־יהוה אל־ירמיהו לאמור"
    },
    {
      "number": 20,
      "hebrew": "כה אמר יהוה אם־תפרו את־בריתי היום ואת־בריתי הלילה ולבלתי היות יומם־ולילה בעתם"
    },
    {
      "number": 21,
      "hebrew": "גם־בריתי תפר את־דוד עבדי מהיות־לו בן מלך על־כסאו ואת־הלוים הכהנים משרתי"
    },
    {
      "number": 22,
      "hebrew": "אשר לא־יספר צבא השמים ולא ימד חול הים כן ארבה את־זרע דוד עבדי ואת־הלוים משרתי אתי",
      "parsha": "ס"
    },
    {
      "number": 23,
      "hebrew": "ויהי דבר־יהוה אל־ירמיהו לאמר"
    },
    {
      "number": 24,
      "hebrew": "הלוא ראית מה־העם הזה דברו לאמר שתי המשפחות אשר בחר יהוה בהם וימאסם ואת־עמי ינאצון מהיות עוד גוי לפניהם",
      "parsha": "ס"
    },
    {
      "number": 25,
      "hebrew": "כה אמר יהוה אם־לא בריתי יומם ולילה חקות שמים וארץ לא־שמתי"
    },
    {
      "number": 26,
      "hebrew": "גם־זרע יעקוב ודוד עבדי אמאס מקחת מזרעו משלים אל־זרע אברהם ישחק ויעקב כי־אשוב [אשיב] את־שבותם ורחמתים",
      "parsha": "פ"
    }
  ]
}