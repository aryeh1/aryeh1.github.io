{
  "book": "Jeremiah",
  "bookHebrew": "ירמיהו",
  "chapter": 32,
  "verses": [
    {
      "number": 1,
      "hebrew": "הדבר אשר־היה אל־ירמיהו מאת יהוה בשנת [בשנה] העשרית לצדקיהו מלך יהודה היא השנה שמנה־עשרה שנה לנבוכדראצר"
    },
    {
      "number": 2,
      "hebrew": "ואז חיל מלך בבל צרים על־ירושלם וירמיהו הנביא היה כלוא בחצר המטרה אשר בית־מלך יהודה"
    },
    {
      "number": 3,
      "hebrew": "אשר כלאו צדקיהו מלך־יהודה לאמר מדוע אתה נבא לאמר כה אמר יהוה הנני נתן את־העיר הזאת ביד מלך־בבל ולכדה"
    },
    {
      "number": 4,
      "hebrew": "וצדקיהו מלך יהודה לא ימלט מיד הכשדים כי הנתן ינתן ביד מלך־בבל ודבר־פיו עם־פיו ועיניו את־עינו [עיניו] תראינה"
    },
    {
      "number": 5,
      "hebrew": "ובבל יולך את־צדקיהו ושם יהיה עד־פקדי אתו נאם־יהוה כי תלחמו את־הכשדים לא תצליחו"
    },
    {
      "number": 6,
      "hebrew": "ויאמר ירמיהו היה דבר־יהוה אלי לאמר"
    },
    {
      "number": 7,
      "hebrew": "הנה חנמאל בן־שלם דדך בא אליך לאמר קנה לך את־שדי אשר בענתות כי לך משפט הגאלה לקנות"
    },
    {
      "number": 8,
      "hebrew": "ויבא אלי חנמאל בן־דדי כדבר יהוה אל־חצר המטרה ויאמר אלי קנה נא את־שדי אשר־בענתות אשר בארץ בנימין כי־לך משפט הירשה ולך הגאלה קנה־לך ואדע כי דבר־יהוה הוא"
    },
    {
      "number": 9,
      "hebrew": "ואקנה את־השדה מאת חנמאל בן־דדי אשר בענתות ואשקלה־לו את־הכסף שבעה שקלים ועשרה הכסף"
    },
    {
      "number": 10,
      "hebrew": "ואכתב בספר ואחתם ואעד עדים ואשקל הכסף במאזנים"
    },
    {
      "number": 11,
      "hebrew": "ואקח את־ספר המקנה את־החתום המצוה והחקים ואת־הגלוי"
    },
    {
      "number": 12,
      "hebrew": "ואתן את־הספר המקנה אל־ברוך בן־נריה בן־מחסיה לעיני חנמאל דדי ולעיני העדים הכתבים בספר המקנה לעיני כל־היהודים הישבים בחצר המטרה"
    },
    {
      "number": 13,
      "hebrew": "ואצוה את ברוך לעיניהם לאמר"
    },
    {
      "number": 14,
      "hebrew": "כה־אמר יהוה צבאות אלהי ישראל לקוח את־הספרים האלה את ספר המקנה הזה ואת החתום ואת ספר הגלוי הזה ונתתם בכלי־חרש למען יעמדו ימים רבים"
    },
    {
      "number": 15,
      "hebrew": "כי כה אמר יהוה צבאות אלהי ישראל עוד יקנו בתים ושדות וכרמים בארץ הזאת"
    },
    {
      "number": 16,
      "hebrew": "ואתפלל אל־יהוה אחרי תתי את־ספר המקנה אל־ברוך בן־נריה לאמר"
    },
    {
      "number": 17,
      "hebrew": "אהה אדני יהוה הנה אתה עשית את־השמים ואת־הארץ בכחך הגדול ובזרעך הנטויה לא־יפלא ממך כל־דבר"
    },
    {
      "number": 18,
      "hebrew": "עשה חסד לאלפים ומשלם עון אבות אל־חיק בניהם אחריהם האל הגדול הגבור יהוה צבאות שמו"
    },
    {
      "number": 19,
      "hebrew": "גדל העצה ורב העליליה אשר־עיניך פקחות על־כל־דרכי בני אדם לתת לאיש כדרכיו וכפרי מעלליו"
    },
    {
      "number": 20,
      "hebrew": "אשר־שמת אתות ומפתים בארץ־מצרים עד־היום הזה ובישראל ובאדם ותעשה־לך שם כיום הזה"
    },
    {
      "number": 21,
      "hebrew": "ותצא את־עמך את־ישראל מארץ מצרים באתות ובמופתים וביד חזקה ובאזרוע נטויה ובמורא גדול"
    },
    {
      "number": 22,
      "hebrew": "ותתן להם את־הארץ הזאת אשר־נשבעת לאבותם לתת להם ארץ זבת חלב ודבש"
    },
    {
      "number": 23,
      "hebrew": "ויבאו וירשו אתה ולא־שמעו בקולך ובתרותך [ובתורתך] לא־הלכו את כל־אשר צויתה להם לעשות לא עשו ותקרא אתם את כל־הרעה הזאת"
    },
    {
      "number": 24,
      "hebrew": "הנה הסללות באו העיר ללכדה והעיר נתנה ביד הכשדים הנלחמים עליה מפני החרב והרעב והדבר ואשר דברת היה והנך ראה"
    },
    {
      "number": 25,
      "hebrew": "ואתה אמרת אלי אדני יהוה קנה־לך השדה בכסף והעד עדים והעיר נתנה ביד הכשדים"
    },
    {
      "number": 26,
      "hebrew": "ויהי דבר־יהוה אל־ירמיהו לאמר"
    },
    {
      "number": 27,
      "hebrew": "הנה אני יהוה אלהי כל־בשר ה‍ממני יפלא כל־דבר"
    },
    {
      "number": 28,
      "hebrew": "לכן כה אמר יהוה הנני נתן את־העיר הזאת ביד הכשדים וביד נבוכדראצר מלך־בבל ולכדה"
    },
    {
      "number": 29,
      "hebrew": "ובאו הכשדים הנלחמים על־העיר הזאת והציתו את־העיר הזאת באש ושרפוה ואת הבתים אשר קטרו על־גגותיהם לבעל והסכו נסכים לאלהים אחרים למען הכעסני"
    },
    {
      "number": 30,
      "hebrew": "כי־היו בני־ישראל ובני יהודה אך עשים הרע בעיני מנערתיהם כי בני־ישראל אך מכעסים אתי במעשה ידיהם נאם־יהוה"
    },
    {
      "number": 31,
      "hebrew": "כי על־אפי ועל־חמתי היתה לי העיר הזאת למן־היום אשר בנו אותה ועד היום הזה להסירה מעל פני"
    },
    {
      "number": 32,
      "hebrew": "על כל־רעת בני־ישראל ובני יהודה אשר עשו להכעסני המה מלכיהם שריהם כהניהם ונביאיהם ואיש יהודה וישבי ירושלם"
    },
    {
      "number": 33,
      "hebrew": "ויפנו אלי ערף ולא פנים ולמד אתם השכם ולמד ואינם שמעים לקחת מוסר"
    },
    {
      "number": 34,
      "hebrew": "וישימו שקוציהם בבית אשר־נקרא־שמי עליו לטמאו"
    },
    {
      "number": 35,
      "hebrew": "ויבנו את־במות הבעל אשר בגיא בן־הנם להעביר את־בניהם ואת־בנותיהם למלך אשר לא־צויתים ולא עלתה על־לבי לעשות התועבה הזאת למען החטי [החטיא] את־יהודה"
    },
    {
      "number": 36,
      "hebrew": "ועתה לכן כה־אמר יהוה אלהי ישראל אל־העיר הזאת אשר אתם אמרים נתנה ביד מלך־בבל בחרב וברעב ובדבר"
    },
    {
      "number": 37,
      "hebrew": "הנני מקבצם מכל־הארצות אשר הדחתים שם באפי ובחמתי ובקצף גדול והשבתים אל־המקום הזה והשבתים לבטח"
    },
    {
      "number": 38,
      "hebrew": "והיו לי לעם ואני אהיה להם לאלהים"
    },
    {
      "number": 39,
      "hebrew": "ונתתי להם לב אחד ודרך אחד ליראה אותי כל־הימים לטוב להם ולבניהם אחריהם"
    },
    {
      "number": 40,
      "hebrew": "וכרתי להם ברית עולם אשר לא־אשוב מאחריהם להיטיבי אותם ואת־יראתי אתן בלבבם לבלתי סור מעלי"
    },
    {
      "number": 41,
      "hebrew": "וששתי עליהם להטיב אותם ונטעתים בארץ הזאת באמת בכל־לבי ובכל־נפשי"
    },
    {
      "number": 42,
      "hebrew": "כי־כה אמר יהוה כאשר הבאתי אל־העם הזה את כל־הרעה הגדולה הזאת כן אנכי מביא עליהם את־כל־הטובה אשר אנכי דבר עליהם"
    },
    {
      "number": 43,
      "hebrew": "ונקנה השדה בארץ הזאת אשר אתם אמרים שממה היא מאין אדם ובהמה נתנה ביד הכשדים"
    },
    {
      "number": 44,
      "hebrew": "שדות בכסף יקנו וכתוב בספר וחתום והעד עדים בארץ בנימן ובסביבי ירושלם ובערי יהודה ובערי ההר ובערי השפלה ובערי הנגב כי־אשיב את־שבותם נאם־יהוה"
    }
  ]
}