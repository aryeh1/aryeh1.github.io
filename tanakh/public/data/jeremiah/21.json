{
  "book": "Jeremiah",
  "bookHebrew": "ירמיהו",
  "chapter": 21,
  "verses": [
    {
      "number": 1,
      "hebrew": "הדבר אשר־היה אל־ירמיהו מאת יהוה בשלח אליו המלך צדקיהו את־פשחור בן־מלכיה ואת־צפניה בן־מעשיה הכהן לאמר"
    },
    {
      "number": 2,
      "hebrew": "דרש־נא בעדנו את־יהוה כי נבוכדראצר מלך־בבל נלחם עלינו אולי יעשה יהוה אותנו ככל־נפלאתיו ויעלה מעלינו"
    },
    {
      "number": 3,
      "hebrew": "ויאמר ירמיהו אליהם כה תאמרן אל־צדקיהו",
      "parsha": "ס"
    },
    {
      "number": 4,
      "hebrew": "כה־אמר יהוה אלהי ישראל הנני מסב את־כלי המלחמה אשר בידכם אשר אתם נלחמים בם את־מלך בבל ואת־הכשדים הצרים עליכם מחוץ לחומה ואספתי אותם אל־תוך העיר הזאת"
    },
    {
      "number": 5,
      "hebrew": "ונלחמתי אני אתכם ביד נטויה ובזרוע חזקה ובאף ובחמה ובקצף גדול"
    },
    {
      "number": 6,
      "hebrew": "והכיתי את־יושבי העיר הזאת ואת־האדם ואת־הבהמה בדבר גדול ימתו"
    },
    {
      "number": 7,
      "hebrew": "ואחרי־כן נאם־יהוה אתן את־צדקיהו מלך־יהודה ואת־עבדיו ואת־העם ואת־הנשארים בעיר הזאת מן־הדבר מן־החרב ומן־הרעב ביד נבוכדראצר מלך־בבל וביד איביהם וביד מבקשי נפשם והכם לפי־חרב לא־יחוס עליהם ולא יחמל ולא ירחם"
    },
    {
      "number": 8,
      "hebrew": "ואל־העם הזה תאמר כה אמר יהוה הנני נתן לפניכם את־דרך החיים ואת־דרך המות"
    },
    {
      "number": 9,
      "hebrew": "הישב בעיר הזאת ימות בחרב וברעב ובדבר והיוצא ונפל על־הכשדים הצרים עליכם יחיה [וחיה] והיתה־לו נפשו לשלל"
    },
    {
      "number": 10,
      "hebrew": "כי שמתי פני בעיר הזאת לרעה ולא לטובה נאם־יהוה ביד־מלך בבל תנתן ושרפה באש",
      "parsha": "ס"
    },
    {
      "number": 11,
      "hebrew": "ולבית מלך יהודה שמעו דבר־יהוה"
    },
    {
      "number": 12,
      "hebrew": "בית דוד כה אמר יהוה דינו לבקר משפט והצילו גזול מיד עושק פן־תצא כאש חמתי ובערה ואין מכבה מפני רע מעלליהם [מעלליכם]"
    },
    {
      "number": 13,
      "hebrew": "הנני אליך ישבת העמק צור המישר נאם־יהוה האמרים מי־יחת עלינו ומי יבוא במעונותינו"
    },
    {
      "number": 14,
      "hebrew": "ופקדתי עליכם כפרי מעלליכם נאם־יהוה והצתי אש ביערה ואכלה כל־סביביה"
    }
  ]
}