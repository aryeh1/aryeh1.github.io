{
  "book": "Jeremiah",
  "bookHebrew": "ירמיהו",
  "chapter": 15,
  "verses": [
    {
      "number": 1,
      "hebrew": "ויאמר יהוה אלי אם־יעמד משה ושמואל לפני אין נפשי אל־העם הזה שלח מעל־פני ויצאו"
    },
    {
      "number": 2,
      "hebrew": "והיה כי־יאמרו אליך אנה נצא ואמרת אליהם כה־אמר יהוה אשר למות למות ואשר לחרב לחרב ואשר לרעב לרעב ואשר לשבי לשבי"
    },
    {
      "number": 3,
      "hebrew": "ופקדתי עליהם ארבע משפחות נאם־יהוה את־החרב להרג ואת־הכלבים לסחב ואת־עוף השמים ואת־בהמת הארץ לאכל ולהשחית"
    },
    {
      "number": 4,
      "hebrew": "ונתתים לזועה [לזעוה] לכל ממלכות הארץ בגלל מנשה בן־יחזקיהו מלך יהודה על אשר־עשה בירושלם"
    },
    {
      "number": 5,
      "hebrew": "כי מי־יחמל עליך ירושלם ומי ינוד לך ומי יסור לשאל לשלם לך"
    },
    {
      "number": 6,
      "hebrew": "את נטשת אתי נאם־יהוה אחור תלכי ואט את־ידי עליך ואשחיתך נלאיתי הנחם"
    },
    {
      "number": 7,
      "hebrew": "ואזרם במזרה בשערי הארץ שכלתי אבדתי את־עמי מדרכיהם לוא־שבו"
    },
    {
      "number": 8,
      "hebrew": "עצמו־לי אלמנתו מחול ימים הבאתי להם על־אם בחור שדד בצהרים הפלתי עליה פתאם עיר ובהלות"
    },
    {
      "number": 9,
      "hebrew": "אמללה ילדת השבעה נפחה נפשה באה [בא] שמשה בעד יומם בושה וחפרה ושאריתם לחרב אתן לפני איביהם נאם־יהוה"
    },
    {
      "number": 10,
      "hebrew": "אוי־לי אמי כי ילדתני איש ריב ואיש מדון לכל־הארץ לא־נשיתי ולא־נשו־בי כלה מקללוני"
    },
    {
      "number": 11,
      "hebrew": "אמר יהוה אם־לא שרותך [שריתיך] לטוב אם־לוא הפגעתי בך בעת־רעה ובעת צרה את־האיב"
    },
    {
      "number": 12,
      "hebrew": "הירע ברזל ברזל מצפון ונחשת"
    },
    {
      "number": 13,
      "hebrew": "חילך ואוצרותיך לבז אתן לא במחיר ובכל־חטאותיך ובכל־גבוליך"
    },
    {
      "number": 14,
      "hebrew": "והעברתי את־איביך בארץ לא ידעת כי־אש קדחה באפי עליכם תוקד"
    },
    {
      "number": 15,
      "hebrew": "אתה ידעת יהוה זכרני ופקדני והנקם לי מרדפי אל־לארך אפך תקחני דע שאתי עליך חרפה"
    },
    {
      "number": 16,
      "hebrew": "נמצאו דבריך ואכלם ויהי דבריך [דברך] לי לששון ולשמחת לבבי כי־נקרא שמך עלי יהוה אלהי צבאות"
    },
    {
      "number": 17,
      "hebrew": "לא־ישבתי בסוד־משחקים ואעלז מפני ידך בדד ישבתי כי־זעם מלאתני"
    },
    {
      "number": 18,
      "hebrew": "למה היה כאבי נצח ומכתי אנושה מאנה הרפא היו תהיה לי כמו אכזב מים לא נאמנו"
    },
    {
      "number": 19,
      "hebrew": "לכן כה־אמר יהוה אם־תשוב ואשיבך לפני תעמד ואם־תוציא יקר מזולל כפי תהיה ישבו המה אליך ואתה לא־תשוב אליהם"
    },
    {
      "number": 20,
      "hebrew": "ונתתיך לעם הזה לחומת נחשת בצורה ונלחמו אליך ולא־יוכלו לך כי־אתך אני להושיעך ולהצילך נאם־יהוה"
    },
    {
      "number": 21,
      "hebrew": "והצלתיך מיד רעים ופדתיך מכף ערצים"
    }
  ]
}