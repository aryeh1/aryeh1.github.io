{
  "book": "Jeremiah",
  "bookHebrew": "ירמיהו",
  "chapter": 43,
  "verses": [
    {
      "number": 1,
      "hebrew": "ויהי ככלות ירמיהו לדבר אל־כל־העם את־כל־דברי יהוה אלהיהם אשר שלחו יהוה אלהיהם אליהם את כל־הדברים האלה",
      "parsha": "ס"
    },
    {
      "number": 2,
      "hebrew": "ויאמר עזריה בן־הושעיה ויוחנן בן־קרח וכל־האנשים הזדים אמרים אל־ירמיהו שקר אתה מדבר לא שלחך יהוה אלהינו לאמר לא־תבאו מצרים לגור שם"
    },
    {
      "number": 3,
      "hebrew": "כי ברוך בן־נריה מסית אתך בנו למען תת אתנו ביד־הכשדים להמית אתנו ולהגלות אתנו בבל"
    },
    {
      "number": 4,
      "hebrew": "ולא־שמע יוחנן בן־קרח וכל־שרי החילים וכל־העם בקול יהוה לשבת בארץ יהודה"
    },
    {
      "number": 5,
      "hebrew": "ויקח יוחנן בן־קרח וכל־שרי החילים את כל־שארית יהודה אשר־שבו מכל־הגוים אשר נדחו־שם לגור בארץ יהודה"
    },
    {
      "number": 6,
      "hebrew": "את־הגברים ואת־הנשים ואת־הטף ואת־בנות המלך ואת כל־הנפש אשר הניח נבוזראדן רב־טבחים את־גדליהו בן־אחיקם בן־שפן ואת ירמיהו הנביא ואת־ברוך בן־נריהו"
    },
    {
      "number": 7,
      "hebrew": "ויבאו ארץ מצרים כי לא שמעו בקול יהוה ויבאו עד־תחפנחס",
      "parsha": "ס"
    },
    {
      "number": 8,
      "hebrew": "ויהי דבר־יהוה אל־ירמיהו בתחפנחס לאמר"
    },
    {
      "number": 9,
      "hebrew": "קח בידך אבנים גדלות וטמנתם במלט במלבן אשר בפתח בית־פרעה בתחפנחס לעיני אנשים יהודים"
    },
    {
      "number": 10,
      "hebrew": "ואמרת אליהם כה־אמר יהוה צבאות אלהי ישראל הנני שלח ולקחתי את־נבוכדראצר מלך־בבל עבדי ושמתי כסאו ממעל לאבנים האלה אשר טמנתי ונטה את־שפרורו [שפרירו] עליהם"
    },
    {
      "number": 11,
      "hebrew": "ובאה [ובא] והכה את־ארץ מצרים אשר למות למות ואשר לשבי לשבי ואשר לחרב לחרב"
    },
    {
      "number": 12,
      "hebrew": "והצתי אש בבתי אלהי מצרים ושרפם ושבם ועטה את־ארץ מצרים כאשר־יעטה הרעה את־בגדו ויצא משם בשלום"
    },
    {
      "number": 13,
      "hebrew": "ושבר את־מצבות בית שמש אשר בארץ מצרים ואת־בתי אלהי־מצרים ישרף באש",
      "parsha": "פ"
    }
  ]
}