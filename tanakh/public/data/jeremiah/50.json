{
  "book": "Jeremiah",
  "bookHebrew": "ירמיהו",
  "chapter": 50,
  "verses": [
    {
      "number": 1,
      "hebrew": "הדבר אשר דבר יהוה אל־בבל אל־ארץ כשדים ביד ירמיהו הנביא"
    },
    {
      "number": 2,
      "hebrew": "הגידו בגוים והשמיעו ושאו־נס השמיעו אל־תכחדו אמרו נלכדה בבל הביש בל חת מרדך הבישו עצביה חתו גלוליה"
    },
    {
      "number": 3,
      "hebrew": "כי עלה עליה גוי מצפון הוא־ישית את־ארצה לשמה ולא־יהיה יושב בה מאדם ועד־בהמה נדו הלכו"
    },
    {
      "number": 4,
      "hebrew": "בימים ההמה ובעת ההיא נאם־יהוה יבאו בני־ישראל המה ובני־יהודה יחדו הלוך ובכו ילכו ואת־יהוה אלהיהם יבקשו"
    },
    {
      "number": 5,
      "hebrew": "ציון ישאלו דרך הנה פניהם באו ונלוו אל־יהוה ברית עולם לא תשכח"
    },
    {
      "number": 6,
      "hebrew": "צאן אבדות היה [היו] עמי רעיהם התעום הרים שובבים [שובבום] מהר אל־גבעה הלכו שכחו רבצם"
    },
    {
      "number": 7,
      "hebrew": "כל־מוצאיהם אכלום וצריהם אמרו לא נאשם תחת אשר חטאו ליהוה נוה־צדק ומקוה אבותיהם יהוה",
      "parsha": "ס"
    },
    {
      "number": 8,
      "hebrew": "נדו מתוך בבל ומארץ כשדים יצאו [צאו] והיו כעתודים לפני־צאן"
    },
    {
      "number": 9,
      "hebrew": "כי הנה אנכי מעיר ומעלה על־בבל קהל־גוים גדלים מארץ צפון וערכו לה משם תלכד חציו כגבור משכיל לא ישוב ריקם"
    },
    {
      "number": 10,
      "hebrew": "והיתה כשדים לשלל כל־שלליה ישבעו נאם־יהוה"
    },
    {
      "number": 11,
      "hebrew": "כי תשמחי [תשמחו] כי תעלזי [תעלזו] שסי נחלתי כי תפושי [תפושו] כעגלה דשה ותצהלי [ותצהלו] כאברים"
    },
    {
      "number": 12,
      "hebrew": "בושה אמכם מאד חפרה יולדתכם הנה אחרית גוים מדבר ציה וערבה"
    },
    {
      "number": 13,
      "hebrew": "מקצף יהוה לא תשב והיתה שממה כלה כל עבר על־בבל ישם וישרק על־כל־מכותיה"
    },
    {
      "number": 14,
      "hebrew": "ערכו על־בבל סביב כל־דרכי קשת ידו אליה אל־תחמלו אל־חץ כי ליהוה חטאה"
    },
    {
      "number": 15,
      "hebrew": "הריעו עליה סביב נתנה ידה נפלו אשויתיה [אשיותיה] נהרסו חומותיה כי נקמת יהוה היא הנקמו בה כאשר עשתה עשו־לה"
    },
    {
      "number": 16,
      "hebrew": "כרתו זורע מבבל ותפש מגל בעת קציר מפני חרב היונה איש אל־עמו יפנו ואיש לארצו ינסו",
      "parsha": "ס"
    },
    {
      "number": 17,
      "hebrew": "שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל",
      "parsha": "פ"
    },
    {
      "number": 18,
      "hebrew": "לכן כה־אמר יהוה צבאות אלהי ישראל הנני פקד אל־מלך בבל ואל־ארצו כאשר פקדתי אל־מלך אשור"
    },
    {
      "number": 19,
      "hebrew": "ושבבתי את־ישראל אל־נוהו ורעה הכרמל והבשן ובהר אפרים והגלעד תשבע נפשו"
    },
    {
      "number": 20,
      "hebrew": "בימים ההם ובעת ההיא נאם־יהוה יבקש את־עון ישראל ואיננו ואת־חטאת יהודה ולא תמצאינה כי אסלח לאשר אשאיר",
      "parsha": "פ"
    },
    {
      "number": 21,
      "hebrew": "על־הארץ מרתים עלה עליה ואל־יושבי פקוד חרב והחרם אחריהם נאם־יהוה ועשה ככל אשר צויתיך",
      "parsha": "ס"
    },
    {
      "number": 22,
      "hebrew": "קול מלחמה בארץ ושבר גדול"
    },
    {
      "number": 23,
      "hebrew": "איך נגדע וישבר פטיש כל־הארץ איך היתה לשמה בבל בגוים"
    },
    {
      "number": 24,
      "hebrew": "יקשתי לך וגם־נלכדת בבל ואת לא ידעת נמצאת וגם־נתפשת כי ביהוה התגרית"
    },
    {
      "number": 25,
      "hebrew": "פתח יהוה את־אוצרו ויוצא את־כלי זעמו כי־מלאכה היא לאדני יהוה צבאות בארץ כשדים"
    },
    {
      "number": 26,
      "hebrew": "באו־לה מקץ פתחו מאבסיה סלוה כמו־ערמים והחרימוה אל־תהי־לה שארית"
    },
    {
      "number": 27,
      "hebrew": "חרבו כל־פריה ירדו לטבח הוי עליהם כי־בא יומם עת פקדתם",
      "parsha": "ס"
    },
    {
      "number": 28,
      "hebrew": "קול נסים ופלטים מארץ בבל להגיד בציון את־נקמת יהוה אלהינו נקמת היכלו"
    },
    {
      "number": 29,
      "hebrew": "השמיעו אל־בבל רבים כל־דרכי קשת חנו עליה סביב אל־יהי־[לה] פלטה שלמו־לה כפעלה ככל אשר עשתה עשו־לה כי אל־יהוה זדה אל־קדוש ישראל"
    },
    {
      "number": 30,
      "hebrew": "לכן יפלו בחוריה ברחבתיה וכל־אנשי מלחמתה ידמו ביום ההוא נאם־יהוה",
      "parsha": "פ"
    },
    {
      "number": 31,
      "hebrew": "הנני אליך זדון נאם־אדני יהוה צבאות כי בא יומך עת פקדתיך"
    },
    {
      "number": 32,
      "hebrew": "וכשל זדון ונפל ואין לו מקים והצתי אש בעריו ואכלה כל־סביבתיו",
      "parsha": "ס"
    },
    {
      "number": 33,
      "hebrew": "כה אמר יהוה צבאות עשוקים בני־ישראל ובני־יהודה יחדו וכל־שביהם החזיקו בם מאנו שלחם"
    },
    {
      "number": 34,
      "hebrew": "גאלם חזק יהוה צבאות שמו ריב יריב את־ריבם למען הרגיע את־הארץ והרגיז לישבי בבל"
    },
    {
      "number": 35,
      "hebrew": "חרב על־כשדים נאם־יהוה ואל־ישבי בבל ואל־שריה ואל־חכמיה"
    },
    {
      "number": 36,
      "hebrew": "חרב אל־הבדים ונאלו חרב אל־גבוריה וחתו"
    },
    {
      "number": 37,
      "hebrew": "חרב אל־סוסיו ואל־רכבו ואל־כל־הערב אשר בתוכה והיו לנשים חרב אל־אוצרתיה ובזזו"
    },
    {
      "number": 38,
      "hebrew": "חרב אל־מימיה ויבשו כי ארץ פסלים היא ובאימים יתהללו"
    },
    {
      "number": 39,
      "hebrew": "לכן ישבו ציים את־איים וישבו בה בנות יענה ולא־תשב עוד לנצח ולא תשכון עד־דור ודור"
    },
    {
      "number": 40,
      "hebrew": "כמהפכת אלהים את־סדם ואת־עמרה ואת־שכניה נאם־יהוה לא־ישב שם איש ולא־יגור בה בן־אדם"
    },
    {
      "number": 41,
      "hebrew": "הנה עם בא מצפון וגוי גדול ומלכים רבים יערו מירכתי־ארץ"
    },
    {
      "number": 42,
      "hebrew": "קשת וכידן יחזיקו אכזרי המה ולא ירחמו קולם כים יהמה ועל־סוסים ירכבו ערוך כאיש למלחמה עליך בת־בבל"
    },
    {
      "number": 43,
      "hebrew": "שמע מלך־בבל את־שמעם ורפו ידיו צרה החזיקתהו חיל כיולדה"
    },
    {
      "number": 44,
      "hebrew": "הנה כאריה יעלה מגאון הירדן אל־נוה איתן כי־ארגעה ארוצם [אריצם] מעליה ומי בחור אליה אפקד כי מי כמוני ומי יועדני ומי־זה רעה אשר יעמד לפני"
    },
    {
      "number": 45,
      "hebrew": "לכן שמעו עצת־יהוה אשר יעץ אל־בבל ומחשבותיו אשר חשב אל־ארץ כשדים אם־לא יסחבום צעירי הצאן אם־לא ישים עליהם נוה"
    },
    {
      "number": 46,
      "hebrew": "מקול נתפשה בבל נרעשה הארץ וזעקה בגוים נשמע",
      "parsha": "ס"
    }
  ]
}