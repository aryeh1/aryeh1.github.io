{
  "book": "Jeremiah",
  "bookHebrew": "ירמיהו",
  "chapter": 18,
  "verses": [
    {
      "number": 1,
      "hebrew": "הדבר אשר היה אל־ירמיהו מאת יהוה לאמר"
    },
    {
      "number": 2,
      "hebrew": "קום וירדת בית היוצר ושמה אשמיעך את־דברי"
    },
    {
      "number": 3,
      "hebrew": "וארד בית היוצר והנהו [והנה־] [הוא] עשה מלאכה על־האבנים"
    },
    {
      "number": 4,
      "hebrew": "ונשחת הכלי אשר הוא עשה בחמר ביד היוצר ושב ויעשהו כלי אחר כאשר ישר בעיני היוצר לעשות",
      "parsha": "ס"
    },
    {
      "number": 5,
      "hebrew": "ויהי דבר־יהוה אלי לאמור"
    },
    {
      "number": 6,
      "hebrew": "הכיוצר הזה לא־אוכל לעשות לכם בית ישראל נאם־יהוה הנה כחמר ביד היוצר כן־אתם בידי בית ישראל",
      "parsha": "ס"
    },
    {
      "number": 7,
      "hebrew": "רגע אדבר על־גוי ועל־ממלכה לנתוש ולנתוץ ולהאביד"
    },
    {
      "number": 8,
      "hebrew": "ושב הגוי ההוא מרעתו אשר דברתי עליו ונחמתי על־הרעה אשר חשבתי לעשות לו",
      "parsha": "ס"
    },
    {
      "number": 9,
      "hebrew": "ורגע אדבר על־גוי ועל־ממלכה לבנת ולנטע"
    },
    {
      "number": 10,
      "hebrew": "ועשה הרעה [הרע] בעיני לבלתי שמע בקולי ונחמתי על־הטובה אשר אמרתי להיטיב אותו",
      "parsha": "ס"
    },
    {
      "number": 11,
      "hebrew": "ועתה אמר־נא אל־איש־יהודה ועל־יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם"
    },
    {
      "number": 12,
      "hebrew": "ואמרו נואש כי־אחרי מחשבותינו נלך ואיש שררות לבו־הרע נעשה",
      "parsha": "פ"
    },
    {
      "number": 13,
      "hebrew": "לכן כה אמר יהוה שאלו־נא בגוים מי שמע כאלה שעררת עשתה מאד בתולת ישראל"
    },
    {
      "number": 14,
      "hebrew": "היעזב מצור שדי שלג לבנון אם־ינתשו מים זרים קרים נוזלים"
    },
    {
      "number": 15,
      "hebrew": "כי־שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה"
    },
    {
      "number": 16,
      "hebrew": "לשום ארצם לשמה שרוקת [שריקות] עולם כל עובר עליה ישם ויניד בראשו"
    },
    {
      "number": 17,
      "hebrew": "כרוח־קדים אפיצם לפני אויב ערף ולא־פנים אראם ביום אידם",
      "parsha": "ס"
    },
    {
      "number": 18,
      "hebrew": "ויאמרו לכו ונחשבה על־ירמיהו מחשבות כי לא־תאבד תורה מכהן ועצה מחכם ודבר מנביא לכו ונכהו בלשון ואל־נקשיבה אל־כל־דבריו"
    },
    {
      "number": 19,
      "hebrew": "הקשיבה יהוה אלי ושמע לקול יריבי"
    },
    {
      "number": 20,
      "hebrew": "הישלם תחת־טובה רעה כי־כרו שוחה לנפשי זכר עמדי לפניך לדבר עליהם טובה להשיב את־חמתך מהם"
    },
    {
      "number": 21,
      "hebrew": "לכן תן את־בניהם לרעב והגרם על־ידי־חרב ותהינה נשיהם שכלות ואלמנות ואנשיהם יהיו הרגי מות בחוריהם מכי־חרב במלחמה"
    },
    {
      "number": 22,
      "hebrew": "תשמע זעקה מבתיהם כי־תביא עליהם גדוד פתאם כי־כרו שיחה [שוחה] ללכדני ופחים טמנו לרגלי"
    },
    {
      "number": 23,
      "hebrew": "ואתה יהוה ידעת את־כל־עצתם עלי למות אל־תכפר על־עונם וחטאתם מלפניך אל־תמחי והיו [ויהיו] מכשלים לפניך בעת אפך עשה בהם",
      "parsha": "ס"
    }
  ]
}