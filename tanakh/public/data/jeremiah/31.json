{
  "book": "Jeremiah",
  "bookHebrew": "ירמיהו",
  "chapter": 31,
  "verses": [
    {
      "number": 1,
      "hebrew": "בעת ההיא נאם־יהוה אהיה לאלהים לכל משפחות ישראל והמה יהיו־לי לעם",
      "parsha": "ס"
    },
    {
      "number": 2,
      "hebrew": "כה אמר יהוה מצא חן במדבר עם שרידי חרב הלוך להרגיעו ישראל"
    },
    {
      "number": 3,
      "hebrew": "מרחוק יהוה נראה לי ואהבת עולם אהבתיך על־כן משכתיך חסד"
    },
    {
      "number": 4,
      "hebrew": "עוד אבנך ונבנית בתולת ישראל עוד תעדי תפיך ויצאת במחול משחקים"
    },
    {
      "number": 5,
      "hebrew": "עוד תטעי כרמים בהרי שמרון נטעו נטעים וחללו"
    },
    {
      "number": 6,
      "hebrew": "כי יש־יום קראו נצרים בהר אפרים קומו ונעלה ציון אל־יהוה אלהינו",
      "parsha": "פ"
    },
    {
      "number": 7,
      "hebrew": "כי־כה אמר יהוה רנו ליעקב שמחה וצהלו בראש הגוים השמיעו הללו ואמרו הושע יהוה את־עמך את שארית ישראל"
    },
    {
      "number": 8,
      "hebrew": "הנני מביא אותם מארץ צפון וקבצתים מירכתי־ארץ בם עור ופסח הרה וילדת יחדו קהל גדול ישובו הנה"
    },
    {
      "number": 9,
      "hebrew": "בבכי יבאו ובתחנונים אובילם אוליכם אל־נחלי מים בדרך ישר לא יכשלו בה כי־הייתי לישראל לאב ואפרים בכרי הוא",
      "parsha": "פ"
    },
    {
      "number": 10,
      "hebrew": "שמעו דבר־יהוה גוים והגידו באיים ממרחק ואמרו מזרה ישראל יקבצנו ושמרו כרעה עדרו"
    },
    {
      "number": 11,
      "hebrew": "כי־פדה יהוה את־יעקב וגאלו מיד חזק ממנו"
    },
    {
      "number": 12,
      "hebrew": "ובאו ורננו במרום־ציון ונהרו אל־טוב יהוה על־דגן ועל־תירש ועל־יצהר ועל־בני־צאן ובקר והיתה נפשם כגן רוה ולא־יוסיפו לדאבה עוד"
    },
    {
      "number": 13,
      "hebrew": "אז תשמח בתולה במחול ובחרים וזקנים יחדו והפכתי אבלם לששון ונחמתים ושמחתים מיגונם"
    },
    {
      "number": 14,
      "hebrew": "ורויתי נפש הכהנים דשן ועמי את־טובי ישבעו נאם־יהוה",
      "parsha": "פ"
    },
    {
      "number": 15,
      "hebrew": "כה אמר יהוה קול ברמה נשמע נהי בכי תמרורים רחל מבכה על־בניה מאנה להנחם על־בניה כי איננו",
      "parsha": "ס"
    },
    {
      "number": 16,
      "hebrew": "כה אמר יהוה מנעי קולך מבכי ועיניך מדמעה כי יש שכר לפעלתך נאם־יהוה ושבו מארץ אויב"
    },
    {
      "number": 17,
      "hebrew": "ויש־תקוה לאחריתך נאם־יהוה ושבו בנים לגבולם"
    },
    {
      "number": 18,
      "hebrew": "שמוע שמעתי אפרים מתנודד יסרתני ואוסר כעגל לא למד השיבני ואשובה כי אתה יהוה אלהי"
    },
    {
      "number": 19,
      "hebrew": "כי־אחרי שובי נחמתי ואחרי הודעי ספקתי על־ירך בשתי וגם־נכלמתי כי נשאתי חרפת נעורי"
    },
    {
      "number": 20,
      "hebrew": "הבן יקיר לי אפרים אם ילד שעשעים כי־מדי דברי בו זכר אזכרנו עוד על־כן המו מעי לו רחם א‍רחמנו נאם־יהוה",
      "parsha": "ס"
    },
    {
      "number": 21,
      "hebrew": "הציבי לך צינים שמי לך תמרורים שתי לבך למסלה דרך הלכתי [הלכת] שובי בתולת ישראל שבי אל־עריך אלה"
    },
    {
      "number": 22,
      "hebrew": "עד־מתי תתחמקין הבת השובבה כי־ברא יהוה חדשה בארץ נקבה תסובב גבר",
      "parsha": "פ"
    },
    {
      "number": 23,
      "hebrew": "כה־אמר יהוה צבאות אלהי ישראל עוד יאמרו את־הדבר הזה בארץ יהודה ובעריו בשובי את־שבותם יברכך יהוה נוה־צדק הר הקדש"
    },
    {
      "number": 24,
      "hebrew": "וישבו בה יהודה וכל־עריו יחדו אכרים ונסעו בעדר"
    },
    {
      "number": 25,
      "hebrew": "כי הרויתי נפש עיפה וכל־נפש דאבה מלאתי"
    },
    {
      "number": 26,
      "hebrew": "על־זאת הקיצתי ואראה ושנתי ערבה לי",
      "parsha": "ס"
    },
    {
      "number": 27,
      "hebrew": "הנה ימים באים נאם־יהוה וזרעתי את־בית ישראל ואת־בית יהודה זרע אדם וזרע בהמה"
    },
    {
      "number": 28,
      "hebrew": "והיה כאשר שקדתי עליהם לנתוש ולנתוץ ולהרס ולהאביד ולהרע כן אשקד עליהם לבנות ולנטוע נאם־יהוה"
    },
    {
      "number": 29,
      "hebrew": "בימים ההם לא־יאמרו עוד אבות אכלו בסר ושני בנים תקהינה"
    },
    {
      "number": 30,
      "hebrew": "כי אם־איש בעונו ימות כל־האדם האכל הבסר תקהינה שניו",
      "parsha": "ס"
    },
    {
      "number": 31,
      "hebrew": "הנה ימים באים נאם־יהוה וכרתי את־בית ישראל ואת־בית יהודה ברית חדשה"
    },
    {
      "number": 32,
      "hebrew": "לא כברית אשר כרתי את־אבותם ביום החזיקי בידם להוציאם מארץ מצרים אשר־המה הפרו את־בריתי ואנכי בעלתי בם נאם־יהוה"
    },
    {
      "number": 33,
      "hebrew": "כי זאת הברית אשר אכרת את־בית ישראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם"
    },
    {
      "number": 34,
      "hebrew": "ולא ילמדו עוד איש את־רעהו ואיש את־אחיו לאמר דעו את־יהוה כי־כולם ידעו אותי למקטנם ועד־גדולם נאם־יהוה כי אסלח לעונם ולחטאתם לא אזכר־עוד",
      "parsha": "ס"
    },
    {
      "number": 35,
      "hebrew": "כה אמר יהוה נתן שמש לאור יומם חקת ירח וכוכבים לאור לילה רגע הים ויהמו גליו יהוה צבאות שמו"
    },
    {
      "number": 36,
      "hebrew": "אם־ימשו החקים האלה מלפני נאם־יהוה גם זרע ישראל ישבתו מהיות גוי לפני כל־הימים",
      "parsha": "ס"
    },
    {
      "number": 37,
      "hebrew": "כה אמר יהוה אם־ימדו שמים מלמעלה ויחקרו מוסדי־ארץ למטה גם־אני אמאס בכל־זרע ישראל על־כל־אשר עשו נאם־יהוה",
      "parsha": "ס"
    },
    {
      "number": 38,
      "hebrew": "הנה ימים [באים] נאם־יהוה ונבנתה העיר ליהוה ממגדל חננאל שער הפנה"
    },
    {
      "number": 39,
      "hebrew": "ויצא עוד קוה [קו] המדה נגדו על גבעת גרב ונסב געתה"
    },
    {
      "number": 40,
      "hebrew": "וכל־העמק הפגרים והדשן וכל־השרמות [השדמות] עד־נחל קדרון עד־פנת שער הסוסים מזרחה קדש ליהוה לא־ינתש ולא־יהרס עוד לעולם",
      "parsha": "פ"
    }
  ]
}