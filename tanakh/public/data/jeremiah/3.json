{
  "book": "Jeremiah",
  "bookHebrew": "ירמיהו",
  "chapter": 3,
  "verses": [
    {
      "number": 1,
      "hebrew": "לאמר הן ישלח איש את־אשתו והלכה מאתו והיתה לאיש־אחר הישוב אליה עוד הלוא חנוף תחנף הארץ ההיא ואת זנית רעים רבים ושוב אלי נאם־יהוה"
    },
    {
      "number": 2,
      "hebrew": "שאי־עיניך על־שפים וראי איפה לא שגלת [שכבת] על־דרכים ישבת להם כערבי במדבר ותחניפי ארץ בזנותיך וברעתך"
    },
    {
      "number": 3,
      "hebrew": "וימנעו רבבים ומלקוש לוא היה ומצח אשה זונה היה לך מאנת הכלם"
    },
    {
      "number": 4,
      "hebrew": "הלוא מעתה קראתי [קראת] לי אבי אלוף נערי אתה"
    },
    {
      "number": 5,
      "hebrew": "הינטר לעולם אם־ישמר לנצח הנה דברתי [דברת] ותעשי הרעות ותוכל",
      "parsha": "פ"
    },
    {
      "number": 6,
      "hebrew": "ויאמר יהוה אלי בימי יאשיהו המלך ה‍ראית אשר עשתה משבה ישראל הלכה היא על־כל־הר גבה ואל־תחת כל־עץ רענן ותזני־שם"
    },
    {
      "number": 7,
      "hebrew": "ואמר אחרי עשותה את־כל־אלה אלי תשוב ולא־שבה ותראה [ותרא] בגודה אחותה יהודה"
    },
    {
      "number": 8,
      "hebrew": "וארא כי על־כל־אדות אשר נאפה משבה ישראל שלחתיה ואתן את־ספר כריתתיה אליה ולא יראה בגדה יהודה אחותה ותלך ותזן גם־היא"
    },
    {
      "number": 9,
      "hebrew": "והיה מקל זנותה ותחנף את־הארץ ותנאף את־האבן ואת־העץ"
    },
    {
      "number": 10,
      "hebrew": "וגם־בכל־זאת לא־שבה אלי בגודה אחותה יהודה בכל־לבה כי אם־בשקר נאם־יהוה",
      "parsha": "ס"
    },
    {
      "number": 11,
      "hebrew": "ויאמר יהוה אלי צדקה נפשה משבה ישראל מבגדה יהודה"
    },
    {
      "number": 12,
      "hebrew": "הלך וקראת את־הדברים האלה צפונה ואמרת שובה משבה ישראל נאם־יהוה לוא־אפיל פני בכם כי־חסיד אני נאם־יהוה לא אטור לעולם"
    },
    {
      "number": 13,
      "hebrew": "אך דעי עונך כי ביהוה אלהיך פשעת ותפזרי את־דרכיך לזרים תחת כל־עץ רענן ובקולי לא־שמעתם נאם־יהוה"
    },
    {
      "number": 14,
      "hebrew": "שובו בנים שובבים נאם־יהוה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון"
    },
    {
      "number": 15,
      "hebrew": "ונתתי לכם רעים כלבי ורעו אתכם דעה והשכיל"
    },
    {
      "number": 16,
      "hebrew": "והיה כי תרבו ופריתם בארץ בימים ההמה נאם־יהוה לא־יאמרו עוד ארון ברית־יהוה ולא יעלה על־לב ולא יזכרו־בו ולא יפקדו ולא יעשה עוד"
    },
    {
      "number": 17,
      "hebrew": "בעת ההיא יקראו לירושלם כסא יהוה ונקוו אליה כל־הגוים לשם יהוה לירושלם ולא־ילכו עוד אחרי שררות לבם הרע",
      "parsha": "ס"
    },
    {
      "number": 18,
      "hebrew": "בימים ההמה ילכו בית־יהודה על־בית ישראל ויבאו יחדו מארץ צפון על־הארץ אשר הנחלתי את־אבותיכם"
    },
    {
      "number": 19,
      "hebrew": "ואנכי אמרתי איך אשיתך בבנים ואתן־לך ארץ חמדה נחלת צבי צבאות גוים ואמר אבי תקראו־[תקראי־] לי ומאחרי לא תשובו [תשובי]"
    },
    {
      "number": 20,
      "hebrew": "אכן בגדה אשה מרעה כן בגדתם בי בית ישראל נאם־יהוה"
    },
    {
      "number": 21,
      "hebrew": "קול על־שפיים נשמע בכי תחנוני בני ישראל כי העוו את־דרכם שכחו את־יהוה אלהיהם"
    },
    {
      "number": 22,
      "hebrew": "שובו בנים שובבים ארפה משובתיכם הננו אתנו לך כי אתה יהוה אלהינו"
    },
    {
      "number": 23,
      "hebrew": "אכן לשקר מגבעות המון הרים אכן ביהוה אלהינו תשועת ישראל"
    },
    {
      "number": 24,
      "hebrew": "והבשת אכלה את־יגיע אבותינו מנעורינו את־צאנם ואת־בקרם את־בניהם ואת־בנותיהם"
    },
    {
      "number": 25,
      "hebrew": "נשכבה בבשתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד־היום הזה ולא שמענו בקול יהוה אלהינו",
      "parsha": "ס"
    }
  ]
}