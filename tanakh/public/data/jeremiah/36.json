{
  "book": "Jeremiah",
  "bookHebrew": "ירמיהו",
  "chapter": 36,
  "verses": [
    {
      "number": 1,
      "hebrew": "ויהי בשנה הרביעת ליהויקים בן־יאשיהו מלך יהודה היה הדבר הזה אל־ירמיהו מאת יהוה לאמר"
    },
    {
      "number": 2,
      "hebrew": "קח־לך מגלת־ספר וכתבת אליה את כל־הדברים אשר־דברתי אליך על־ישראל ועל־יהודה ועל־כל־הגוים מיום דברתי אליך מימי יאשיהו ועד היום הזה"
    },
    {
      "number": 3,
      "hebrew": "אולי ישמעו בית יהודה את כל־הרעה אשר אנכי חשב לעשות להם למען ישובו איש מדרכו הרעה וסלחתי לעונם ולחטאתם",
      "parsha": "ס"
    },
    {
      "number": 4,
      "hebrew": "ויקרא ירמיהו את־ברוך בן־נריה ויכתב ברוך מפי ירמיהו את כל־דברי יהוה אשר־דבר אליו על־מגלת־ספר"
    },
    {
      "number": 5,
      "hebrew": "ויצוה ירמיהו את־ברוך לאמר אני עצור לא אוכל לבוא בית יהוה"
    },
    {
      "number": 6,
      "hebrew": "ובאת אתה וקראת במגלה אשר־כתבת־מפי את־דברי יהוה באזני העם בית יהוה ביום צום וגם באזני כל־יהודה הבאים מעריהם תקראם"
    },
    {
      "number": 7,
      "hebrew": "אולי תפל תחנתם לפני יהוה וישבו איש מדרכו הרעה כי־גדול האף והחמה אשר־דבר יהוה אל־העם הזה"
    },
    {
      "number": 8,
      "hebrew": "ויעש ברוך בן־נריה ככל אשר־צוהו ירמיהו הנביא לקרא בספר דברי יהוה בית יהוה",
      "parsha": "פ"
    },
    {
      "number": 9,
      "hebrew": "ויהי בשנה החמשית ליהויקים בן־יאשיהו מלך־יהודה בחדש התשעי קראו צום לפני יהוה כל־העם בירושלם וכל־העם הבאים מערי יהודה בירושלם"
    },
    {
      "number": 10,
      "hebrew": "ויקרא ברוך בספר את־דברי ירמיהו בית יהוה בלשכת גמריהו בן־שפן הספר בחצר העליון פתח שער בית־יהוה החדש באזני כל־העם"
    },
    {
      "number": 11,
      "hebrew": "וישמע מכיהו בן־גמריהו בן־שפן את־כל־דברי יהוה מעל הספר"
    },
    {
      "number": 12,
      "hebrew": "וירד בית־המלך על־לשכת הספר והנה־שם כל־השרים יושבים אלישמע הספר ודליהו בן־שמעיהו ואלנתן בן־עכבור וגמריהו בן־שפן וצדקיהו בן־חנניהו וכל־השרים"
    },
    {
      "number": 13,
      "hebrew": "ויגד להם מכיהו את כל־הדברים אשר שמע בקרא ברוך בספר באזני העם"
    },
    {
      "number": 14,
      "hebrew": "וישלחו כל־השרים אל־ברוך את־יהודי בן־נתניהו בן־שלמיהו בן־כושי לאמר המגלה אשר קראת בה באזני העם קחנה בידך ולך ויקח ברוך בן־נריהו את־המגלה בידו ויבא אליהם"
    },
    {
      "number": 15,
      "hebrew": "ויאמרו אליו שב נא וקראנה באזנינו ויקרא ברוך באזניהם"
    },
    {
      "number": 16,
      "hebrew": "ויהי כשמעם את־כל־הדברים פחדו איש אל־רעהו ויאמרו אל־ברוך הגיד נגיד למלך את כל־הדברים האלה"
    },
    {
      "number": 17,
      "hebrew": "ואת־ברוך שאלו לאמר הגד־נא לנו איך כתבת את־כל־הדברים האלה מפיו"
    },
    {
      "number": 18,
      "hebrew": "ויאמר להם ברוך מפיו יקרא אלי את כל־הדברים האלה ואני כתב על־הספר בדיו",
      "parsha": "ס"
    },
    {
      "number": 19,
      "hebrew": "ויאמרו השרים אל־ברוך לך הסתר אתה וירמיהו ואיש אל־ידע איפה אתם"
    },
    {
      "number": 20,
      "hebrew": "ויבאו אל־המלך חצרה ואת־המגלה הפקדו בלשכת אלישמע הספר ויגידו באזני המלך את כל־הדברים"
    },
    {
      "number": 21,
      "hebrew": "וישלח המלך את־יהודי לקחת את־המגלה ויקחה מלשכת אלישמע הספר ויקראה יהודי באזני המלך ובאזני כל־השרים העמדים מעל המלך"
    },
    {
      "number": 22,
      "hebrew": "והמלך יושב בית החרף בחדש התשיעי ואת־האח לפניו מבערת"
    },
    {
      "number": 23,
      "hebrew": "ויהי כקרוא יהודי שלש דלתות וארבעה יקרעה בתער הספר והשלך אל־האש אשר אל־האח עד־תם כל־המגלה על־האש אשר על־האח"
    },
    {
      "number": 24,
      "hebrew": "ולא פחדו ולא קרעו את־בגדיהם המלך וכל־עבדיו השמעים את כל־הדברים האלה"
    },
    {
      "number": 25,
      "hebrew": "וגם אלנתן ודליהו וגמריהו הפגעו במלך לבלתי שרף את־המגלה ולא שמע אליהם"
    },
    {
      "number": 26,
      "hebrew": "ויצוה המלך את־ירחמאל בן־המלך ואת־שריהו בן־עזריאל ואת־שלמיהו בן־עבדאל לקחת את־ברוך הספר ואת ירמיהו הנביא ויסתרם יהוה",
      "parsha": "ס"
    },
    {
      "number": 27,
      "hebrew": "ויהי דבר־יהוה אל־ירמיהו אחרי שרף המלך את־המגלה ואת־הדברים אשר כתב ברוך מפי ירמיהו לאמר"
    },
    {
      "number": 28,
      "hebrew": "שוב קח־לך מגלה אחרת וכתב עליה את כל־הדברים הראשנים אשר היו על־המגלה הראשנה אשר שרף יהויקים מלך־יהודה"
    },
    {
      "number": 29,
      "hebrew": "ועל־יהויקים מלך־יהודה תאמר כה אמר יהוה אתה שרפת את־המגלה הזאת לאמר מדוע כתבת עליה לאמר בא־יבוא מלך־בבל והשחית את־הארץ הזאת והשבית ממנה אדם ובהמה",
      "parsha": "ס"
    },
    {
      "number": 30,
      "hebrew": "לכן כה־אמר יהוה על־יהויקים מלך יהודה לא־יהיה־לו יושב על־כסא דוד ונבלתו תהיה משלכת לחרב ביום ולקרח בלילה"
    },
    {
      "number": 31,
      "hebrew": "ופקדתי עליו ועל־זרעו ועל־עבדיו את־עונם והבאתי עליהם ועל־ישבי ירושלם ואל־איש יהודה את כל־הרעה אשר־דברתי אליהם ולא שמעו"
    },
    {
      "number": 32,
      "hebrew": "וירמיהו לקח מגלה אחרת ויתנה אל־ברוך בן־נריהו הספר ויכתב עליה מפי ירמיהו את כל־דברי הספר אשר שרף יהויקים מלך־יהודה באש ועוד נוסף עליהם דברים רבים כהמה",
      "parsha": "פ"
    }
  ]
}