{
  "book": "Jeremiah",
  "bookHebrew": "ירמיהו",
  "chapter": 24,
  "verses": [
    {
      "number": 1,
      "hebrew": "הראני יהוה והנה שני דודאי תאנים מועדים לפני היכל יהוה אחרי הגלות נבוכדראצר מלך־בבל את־יכניהו בן־יהויקים מלך־יהודה ואת־שרי יהודה ואת־החרש ואת־המסגר מירושלם ויבאם בבל"
    },
    {
      "number": 2,
      "hebrew": "הדוד אחד תאנים טבות מאד כתאני הבכרות והדוד אחד תאנים רעות מאד אשר לא־תאכלנה מרע"
    },
    {
      "number": 3,
      "hebrew": "ויאמר יהוה אלי מה־אתה ראה ירמיהו ואמר תאנים התאנים הטבות טבות מאד והרעות רעות מאד אשר לא־תאכלנה מרע"
    },
    {
      "number": 4,
      "hebrew": "ויהי דבר־יהוה אלי לאמר"
    },
    {
      "number": 5,
      "hebrew": "כה־אמר יהוה אלהי ישראל כתאנים הטבות האלה כן־אכיר את־גלות יהודה אשר שלחתי מן־המקום הזה ארץ כשדים לטובה"
    },
    {
      "number": 6,
      "hebrew": "ושמתי עיני עליהם לטובה והשבתים על־הארץ הזאת ובניתים ולא אהרס ונטעתים ולא אתוש"
    },
    {
      "number": 7,
      "hebrew": "ונתתי להם לב לדעת אתי כי אני יהוה והיו־לי לעם ואנכי אהיה להם לאלהים כי־ישבו אלי בכל־לבם"
    },
    {
      "number": 8,
      "hebrew": "וכתאנים הרעות אשר לא־תאכלנה מרע כי־כה אמר יהוה כן אתן את־צדקיהו מלך־יהודה ואת־שריו ואת שארית ירושלם הנשארים בארץ הזאת והישבים בארץ מצרים"
    },
    {
      "number": 9,
      "hebrew": "ונתתים לזועה [לזעוה] לרעה לכל ממלכות הארץ לחרפה ולמשל לשנינה ולקללה בכל־המקמות אשר־אדיחם שם"
    },
    {
      "number": 10,
      "hebrew": "ושלחתי בם את־החרב את־הרעב ואת־הדבר עד־תמם מעל האדמה אשר־נתתי להם ולאבותיהם"
    }
  ]
}