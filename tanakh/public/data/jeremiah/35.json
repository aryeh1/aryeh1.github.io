{
  "book": "Jeremiah",
  "bookHebrew": "ירמיהו",
  "chapter": 35,
  "verses": [
    {
      "number": 1,
      "hebrew": "הדבר אשר־היה אל־ירמיהו מאת יהוה בימי יהויקים בן־יאשיהו מלך יהודה לאמר"
    },
    {
      "number": 2,
      "hebrew": "הלוך אל־בית הרכבים ודברת אותם והבאותם בית יהוה אל־אחת הלשכות והשקית אותם יין"
    },
    {
      "number": 3,
      "hebrew": "ואקח את־יאזניה בן־ירמיהו בן־חבצניה ואת־אחיו ואת־כל־בניו ואת כל־בית הרכבים"
    },
    {
      "number": 4,
      "hebrew": "ואבא אתם בית יהוה אל־לשכת בני חנן בן־יגדליהו איש האלהים אשר־אצל לשכת השרים אשר ממעל ללשכת מעשיהו בן־שלם שמר הסף"
    },
    {
      "number": 5,
      "hebrew": "ואתן לפני בני בית־הרכבים גבעים מלאים יין וכסות ואמר אליהם שתו־יין"
    },
    {
      "number": 6,
      "hebrew": "ויאמרו לא נשתה־יין כי יונדב בן־רכב אבינו צוה עלינו לאמר לא תשתו־יין אתם ובניכם עד־עולם"
    },
    {
      "number": 7,
      "hebrew": "ובית לא־תבנו וזרע לא־תזרעו וכרם לא־תטעו ולא יהיה לכם כי באהלים תשבו כל־ימיכם למען תחיו ימים רבים על־פני האדמה אשר אתם גרים שם"
    },
    {
      "number": 8,
      "hebrew": "ונשמע בקול יהונדב בן־רכב אבינו לכל אשר צונו לבלתי שתות־יין כל־ימינו אנחנו נשינו בנינו ובנתינו"
    },
    {
      "number": 9,
      "hebrew": "ולבלתי בנות בתים לשבתנו וכרם ושדה וזרע לא יהיה־לנו"
    },
    {
      "number": 10,
      "hebrew": "ונשב באהלים ונשמע ונעש ככל אשר־צונו יונדב אבינו"
    },
    {
      "number": 11,
      "hebrew": "ויהי בעלות נבוכדראצר מלך־בבל אל־הארץ ונאמר באו ונבוא ירושלם מפני חיל הכשדים ומפני חיל ארם ונשב בירושלם"
    },
    {
      "number": 12,
      "hebrew": "ויהי דבר־יהוה אל־ירמיהו לאמר"
    },
    {
      "number": 13,
      "hebrew": "כה־אמר יהוה צבאות אלהי ישראל הלך ואמרת לאיש יהודה וליושבי ירושלם הלוא תקחו מוסר לשמע אל־דברי נאם־יהוה"
    },
    {
      "number": 14,
      "hebrew": "הוקם את־דברי יהונדב בן־רכב אשר־צוה את־בניו לבלתי שתות־יין ולא שתו עד־היום הזה כי שמעו את מצות אביהם ואנכי דברתי אליכם השכם ודבר ולא שמעתם אלי"
    },
    {
      "number": 15,
      "hebrew": "ואשלח אליכם את־כל־עבדי הנבאים השכים ושלח לאמר שבו־נא איש מדרכו הרעה והיטיבו מעלליכם ואל־תלכו אחרי אלהים אחרים לעבדם ושבו אל־האדמה אשר־נתתי לכם ולאבתיכם ולא הטיתם את־אזנכם ולא שמעתם אלי"
    },
    {
      "number": 16,
      "hebrew": "כי הקימו בני יהונדב בן־רכב את־מצות אביהם אשר צום והעם הזה לא שמעו אלי"
    },
    {
      "number": 17,
      "hebrew": "לכן כה־אמר יהוה אלהי צבאות אלהי ישראל הנני מביא אל־יהודה ואל כל־יושבי ירושלם את כל־הרעה אשר דברתי עליהם יען דברתי אליהם ולא שמעו ואקרא להם ולא ענו"
    },
    {
      "number": 18,
      "hebrew": "ולבית הרכבים אמר ירמיהו כה־אמר יהוה צבאות אלהי ישראל יען אשר שמעתם על־מצות יהונדב אביכם ותשמרו את־כל־מצותיו ותעשו ככל אשר־צוה אתכם"
    },
    {
      "number": 19,
      "hebrew": "לכן כה אמר יהוה צבאות אלהי ישראל לא־יכרת איש ליונדב בן־רכב עמד לפני כל־הימים"
    }
  ]
}