{
  "book": "Jeremiah",
  "bookHebrew": "ירמיהו",
  "chapter": 51,
  "verses": [
    {
      "number": 1,
      "hebrew": "כה אמר יהוה הנני מעיר על־בבל ואל־ישבי לב קמי רוח משחית"
    },
    {
      "number": 2,
      "hebrew": "ושלחתי לבבל זרים וזרוה ויבקקו את־ארצה כי־היו עליה מסביב ביום רעה"
    },
    {
      "number": 3,
      "hebrew": "אל־ידרך ידרך הדרך קשתו ואל־יתעל בסרינו ואל־תחמלו אל־בחריה החרימו כל־צבאה"
    },
    {
      "number": 4,
      "hebrew": "ונפלו חללים בארץ כשדים ומדקרים בחוצותיה"
    },
    {
      "number": 5,
      "hebrew": "כי לא־אלמן ישראל ויהודה מאלהיו מיהוה צבאות כי ארצם מלאה אשם מקדוש ישראל"
    },
    {
      "number": 6,
      "hebrew": "נסו מתוך בבל ומלטו איש נפשו אל־תדמו בעונה כי עת נקמה היא ליהוה גמול הוא משלם לה"
    },
    {
      "number": 7,
      "hebrew": "כוס־זהב בבל ביד־יהוה משכרת כל־הארץ מיינה שתו גוים על־כן יתהללו גוים"
    },
    {
      "number": 8,
      "hebrew": "פתאם נפלה בבל ותשבר הילילו עליה קחו צרי למכאובה אולי תרפא"
    },
    {
      "number": 9,
      "hebrew": "רפאנו [רפינו] את־בבל ולא נרפתה עזבוה ונלך איש לארצו כי־נגע אל־השמים משפטה ונשא עד־שחקים"
    },
    {
      "number": 10,
      "hebrew": "הוציא יהוה את־צדקתינו באו ונספרה בציון את־מעשה יהוה אלהינו"
    },
    {
      "number": 11,
      "hebrew": "הברו החצים מלאו השלטים העיר יהוה את־רוח מלכי מדי כי־על־בבל מזמתו להשחיתה כי־נקמת יהוה היא נקמת היכלו"
    },
    {
      "number": 12,
      "hebrew": "אל־חומת בבל שאו־נס החזיקו המשמר הקימו שמרים הכינו הארבים כי גם־זמם יהוה גם־עשה את אשר־דבר אל־ישבי בבל"
    },
    {
      "number": 13,
      "hebrew": "שכנתי [שכנת] על־מים רבים רבת אוצרת בא קצך אמת בצעך"
    },
    {
      "number": 14,
      "hebrew": "נשבע יהוה צבאות בנפשו כי אם־מלאתיך אדם כילק וענו עליך הידד"
    },
    {
      "number": 15,
      "hebrew": "עשה ארץ בכחו מכין תבל בחכמתו ובתבונתו נטה שמים"
    },
    {
      "number": 16,
      "hebrew": "לקול תתו המון מים בשמים ויעל נשאים מקצה־ארץ ברקים למטר עשה ויצא רוח מאצרתיו"
    },
    {
      "number": 17,
      "hebrew": "נבער כל־אדם מדעת הביש כל־צרף מפסל כי שקר נסכו ולא־רוח בם"
    },
    {
      "number": 18,
      "hebrew": "הבל המה מעשה תעתעים בעת פקדתם יאבדו"
    },
    {
      "number": 19,
      "hebrew": "לא־כאלה חלק יעקוב כי־יוצר הכל הוא ושבט נחלתו יהוה צבאות שמו"
    },
    {
      "number": 20,
      "hebrew": "מפץ־אתה לי כלי מלחמה ונפצתי בך גוים והשחתי בך ממלכות"
    },
    {
      "number": 21,
      "hebrew": "ונפצתי בך סוס ורכבו ונפצתי בך רכב ורכבו"
    },
    {
      "number": 22,
      "hebrew": "ונפצתי בך איש ואשה ונפצתי בך זקן ונער ונפצתי בך בחור ובתולה"
    },
    {
      "number": 23,
      "hebrew": "ונפצתי בך רעה ועדרו ונפצתי בך אכר וצמדו ונפצתי בך פחות וסגנים"
    },
    {
      "number": 24,
      "hebrew": "ושלמתי לבבל ולכל יושבי כשדים את כל־רעתם אשר־עשו בציון לעיניכם נאם יהוה"
    },
    {
      "number": 25,
      "hebrew": "הנני אליך הר המשחית נאם־יהוה המשחית את־כל־הארץ ונטיתי את־ידי עליך וגלגלתיך מן־הסלעים ונתתיך להר שרפה"
    },
    {
      "number": 26,
      "hebrew": "ולא־יקחו ממך אבן לפנה ואבן למוסדות כי־שממות עולם תהיה נאם־יהוה"
    },
    {
      "number": 27,
      "hebrew": "שאו־נס בארץ תקעו שופר בגוים קדשו עליה גוים השמיעו עליה ממלכות אררט מני ואשכנז פקדו עליה טפסר העלו־סוס כילק סמר"
    },
    {
      "number": 28,
      "hebrew": "קדשו עליה גוים את־מלכי מדי את־פחותיה ואת־כל־סגניה ואת כל־ארץ ממשלתו"
    },
    {
      "number": 29,
      "hebrew": "ותרעש הארץ ותחל כי קמה על־בבל מחשבות יהוה לשום את־ארץ בבל לשמה מאין יושב"
    },
    {
      "number": 30,
      "hebrew": "חדלו גבורי בבל להלחם ישבו במצדות נשתה גבורתם היו לנשים הציתו משכנתיה נשברו בריחיה"
    },
    {
      "number": 31,
      "hebrew": "רץ לקראת־רץ ירוץ ומגיד לקראת מגיד להגיד למלך בבל כי־נלכדה עירו מקצה"
    },
    {
      "number": 32,
      "hebrew": "והמעברות נתפשו ואת־האגמים שרפו באש ואנשי המלחמה נבהלו"
    },
    {
      "number": 33,
      "hebrew": "כי כה אמר יהוה צבאות אלהי ישראל בת־בבל כגרן עת הדריכה עוד מעט ובאה עת־הקציר לה"
    },
    {
      "number": 34,
      "hebrew": "אכלנו [אכלני] הממנו [הממני] נבוכדראצר מלך בבל הציגנו [הציגני] כלי ריק בלענו [בלעני] כתנין מלא כרשו מעדני הדיחנו [הדיחני]"
    },
    {
      "number": 35,
      "hebrew": "חמסי ושארי על־בבל תאמר ישבת ציון ודמי אל־ישבי כשדים תאמר ירושלם"
    },
    {
      "number": 36,
      "hebrew": "לכן כה אמר יהוה הנני־רב את־ריבך ונקמתי את־נקמתך והחרבתי את־ימה והבשתי את־מקורה"
    },
    {
      "number": 37,
      "hebrew": "והיתה בבל לגלים מעון־תנים שמה ושרקה מאין יושב"
    },
    {
      "number": 38,
      "hebrew": "יחדו ככפרים ישאגו נערו כגורי אריות"
    },
    {
      "number": 39,
      "hebrew": "בחמם אשית את־משתיהם והשכרתים למען יעלזו וישנו שנת־עולם ולא יקיצו נאם יהוה"
    },
    {
      "number": 40,
      "hebrew": "אורידם ככרים לטבוח כאילים עם־עתודים"
    },
    {
      "number": 41,
      "hebrew": "איך נלכדה ששך ותתפש תהלת כל־הארץ איך היתה לשמה בבל בגוים"
    },
    {
      "number": 42,
      "hebrew": "עלה על־בבל הים בהמון גליו נכסתה"
    },
    {
      "number": 43,
      "hebrew": "היו עריה לשמה ארץ ציה וערבה ארץ לא־ישב בהן כל־איש ולא־יעבר בהן בן־אדם"
    },
    {
      "number": 44,
      "hebrew": "ופקדתי על־בל בבבל והצאתי את־בלעו מפיו ולא־ינהרו אליו עוד גוים גם־חומת בבל נפלה"
    },
    {
      "number": 45,
      "hebrew": "צאו מתוכה עמי ומלטו איש את־נפשו מחרון אף־יהוה"
    },
    {
      "number": 46,
      "hebrew": "ופן־ירך לבבכם ותיראו בשמועה הנשמעת בארץ ובא בשנה השמועה ואחריו בשנה השמועה וחמס בארץ ומשל על־משל"
    },
    {
      "number": 47,
      "hebrew": "לכן הנה ימים באים ופקדתי על־פסילי בבל וכל־ארצה תבוש וכל־חלליה יפלו בתוכה"
    },
    {
      "number": 48,
      "hebrew": "ורננו על־בבל שמים וארץ וכל אשר בהם כי מצפון יבוא־לה השודדים נאם־יהוה"
    },
    {
      "number": 49,
      "hebrew": "גם־בבל לנפל חללי ישראל גם־לבבל נפלו חללי כל־הארץ"
    },
    {
      "number": 50,
      "hebrew": "פלטים מחרב הלכו אל־תעמדו זכרו מרחוק את־יהוה וירושלם תעלה על־לבבכם"
    },
    {
      "number": 51,
      "hebrew": "בשנו כי־שמענו חרפה כסתה כלמה פנינו כי באו זרים על־מקדשי בית יהוה"
    },
    {
      "number": 52,
      "hebrew": "לכן הנה־ימים באים נאם־יהוה ופקדתי על־פסיליה ובכל־ארצה יאנק חלל"
    },
    {
      "number": 53,
      "hebrew": "כי־תעלה בבל השמים וכי תבצר מרום עזה מאתי יבאו שדדים לה נאם־יהוה"
    },
    {
      "number": 54,
      "hebrew": "קול זעקה מבבל ושבר גדול מארץ כשדים"
    },
    {
      "number": 55,
      "hebrew": "כי־שדד יהוה את־בבל ואבד ממנה קול גדול והמו גליהם כמים רבים נתן שאון קולם"
    },
    {
      "number": 56,
      "hebrew": "כי בא עליה על־בבל שודד ונלכדו גבוריה חתתה קשתותם כי אל גמלות יהוה שלם ישלם"
    },
    {
      "number": 57,
      "hebrew": "והשכרתי שריה וחכמיה פחותיה וסגניה וגבוריה וישנו שנת־עולם ולא יקיצו נאם־המלך יהוה צבאות שמו"
    },
    {
      "number": 58,
      "hebrew": "כה־אמר יהוה צבאות חמות בבל הרחבה ערער תתערער ושעריה הגבהים באש יצתו ויגעו עמים בדי־ריק ולאמים בדי־אש ויעפו"
    },
    {
      "number": 59,
      "hebrew": "הדבר אשר־צוה ירמיהו הנביא את־שריה בן־נריה בן־מחסיה בלכתו את־צדקיהו מלך־יהודה בבל בשנת הרבעית למלכו ושריה שר מנוחה"
    },
    {
      "number": 60,
      "hebrew": "ויכתב ירמיהו את כל־הרעה אשר־תבוא אל־בבל אל־ספר אחד את כל־הדברים האלה הכתבים אל־בבל"
    },
    {
      "number": 61,
      "hebrew": "ויאמר ירמיהו אל־שריה כבאך בבל וראית וקראת את כל־הדברים האלה"
    },
    {
      "number": 62,
      "hebrew": "ואמרת יהוה אתה דברת אל־המקום הזה להכריתו לבלתי היות־בו יושב למאדם ועד־בהמה כי־שממות עולם תהיה"
    },
    {
      "number": 63,
      "hebrew": "והיה ככלתך לקרא את־הספר הזה תקשר עליו אבן והשלכתו אל־תוך פרת"
    },
    {
      "number": 64,
      "hebrew": "ואמרת ככה תשקע בבל ולא־תקום מפני הרעה אשר אנכי מביא עליה ויעפו עד־הנה דברי ירמיהו"
    }
  ]
}