{
  "book": "Jeremiah",
  "bookHebrew": "ירמיהו",
  "chapter": 4,
  "verses": [
    {
      "number": 1,
      "hebrew": "אם־תשוב ישראל נאם־יהוה אלי תשוב ואם־תסיר שקוציך מפני ולא תנוד"
    },
    {
      "number": 2,
      "hebrew": "ונשבעת חי־יהוה באמת במשפט ובצדקה והתברכו בו גוים ובו יתהללו",
      "parsha": "ס"
    },
    {
      "number": 3,
      "hebrew": "כי־כה אמר יהוה לאיש יהודה ולירושלם נירו לכם ניר ואל־תזרעו אל־קוצים"
    },
    {
      "number": 4,
      "hebrew": "המלו ליהוה והסרו ערלות לבבכם איש יהודה וישבי ירושלם פן־תצא כאש חמתי ובערה ואין מכבה מפני רע מעלליכם"
    },
    {
      "number": 5,
      "hebrew": "הגידו ביהודה ובירושלם השמיעו ואמרו ותקעו [תקעו] שופר בארץ קראו מלאו ואמרו האספו ונבואה אל־ערי המבצר"
    },
    {
      "number": 6,
      "hebrew": "שאו־נס ציונה העיזו אל־תעמדו כי רעה אנכי מביא מצפון ושבר גדול"
    },
    {
      "number": 7,
      "hebrew": "עלה אריה מסבכו ומשחית גוים נסע יצא ממקמו לשום ארצך לשמה עריך תצינה מאין יושב"
    },
    {
      "number": 8,
      "hebrew": "על־זאת חגרו שקים ספדו והילילו כי לא־שב חרון אף־יהוה ממנו",
      "parsha": "פ"
    },
    {
      "number": 9,
      "hebrew": "והיה ביום־ההוא נאם־יהוה יאבד לב־המלך ולב השרים ונשמו הכהנים והנביאים יתמהו",
      "parsha": "ס"
    },
    {
      "number": 10,
      "hebrew": "ואמר אהה אדני יהוה אכן השא השאת לעם הזה ולירושלם לאמר שלום יהיה לכם ונגעה חרב עד־הנפש"
    },
    {
      "number": 11,
      "hebrew": "בעת ההיא יאמר לעם־הזה ולירושלם רוח צח שפיים במדבר דרך בת־עמי לוא לזרות ולוא להבר"
    },
    {
      "number": 12,
      "hebrew": "רוח מלא מאלה יבוא לי עתה גם־אני אדבר משפטים אותם"
    },
    {
      "number": 13,
      "hebrew": "הנה כעננים יעלה וכסופה מרכבותיו קלו מנשרים סוסיו אוי לנו כי שדדנו"
    },
    {
      "number": 14,
      "hebrew": "כבסי מרעה לבך ירושלם למען תושעי עד־מתי תלין בקרבך מחשבות אונך"
    },
    {
      "number": 15,
      "hebrew": "כי קול מגיד מדן ומשמיע און מהר אפרים"
    },
    {
      "number": 16,
      "hebrew": "הזכירו לגוים הנה השמיעו על־ירושלם נצרים באים מארץ המרחק ויתנו על־ערי יהודה קולם"
    },
    {
      "number": 17,
      "hebrew": "כשמרי שדי היו עליה מסביב כי־אתי מרתה נאם־יהוה"
    },
    {
      "number": 18,
      "hebrew": "דרכך ומעלליך עשו אלה לך זאת רעתך כי מר כי נגע עד־לבך",
      "parsha": "פ"
    },
    {
      "number": 19,
      "hebrew": "מעי מעי אחולה [אוחילה] קירות לבי המה־לי לבי לא אחריש כי קול שופר שמעתי [שמעת] נפשי תרועת מלחמה"
    },
    {
      "number": 20,
      "hebrew": "שבר על־שבר נקרא כי שדדה כל־הארץ פתאם שדדו אהלי רגע יריעתי"
    },
    {
      "number": 21,
      "hebrew": "עד־מתי אראה־נס אשמעה קול שופר",
      "parsha": "פ"
    },
    {
      "number": 22,
      "hebrew": "כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו"
    },
    {
      "number": 23,
      "hebrew": "ראיתי את־הארץ והנה־תהו ובהו ואל־השמים ואין אורם"
    },
    {
      "number": 24,
      "hebrew": "ראיתי ההרים והנה רעשים וכל־הגבעות התקלקלו"
    },
    {
      "number": 25,
      "hebrew": "ראיתי והנה אין האדם וכל־עוף השמים נדדו"
    },
    {
      "number": 26,
      "hebrew": "ראיתי והנה הכרמל המדבר וכל־עריו נתצו מפני יהוה מפני חרון אפו",
      "parsha": "ס"
    },
    {
      "number": 27,
      "hebrew": "כי־כה אמר יהוה שממה תהיה כל־הארץ וכלה לא אעשה"
    },
    {
      "number": 28,
      "hebrew": "על־זאת תאבל הארץ וקדרו השמים ממעל על כי־דברתי זמתי ולא נחמתי ולא־אשוב ממנה"
    },
    {
      "number": 29,
      "hebrew": "מקול פרש ורמה קשת ברחת כל־העיר באו בעבים ובכפים עלו כל־העיר עזובה ואין־יושב בהן איש"
    },
    {
      "number": 30,
      "hebrew": "ואתי [ואת] שדוד מה־תעשי כי־תלבשי שני כי־תעדי עדי־זהב כי־תקרעי בפוך עיניך לשוא תתיפי מאסו־בך עגבים נפשך יבקשו"
    },
    {
      "number": 31,
      "hebrew": "כי קול כחולה שמעתי צרה כמבכירה קול בת־ציון תתיפח תפרש כפיה אוי־נא לי כי־עיפה נפשי להרגים",
      "parsha": "פ"
    }
  ]
}