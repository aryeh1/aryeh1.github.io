{
  "book": "Jeremiah",
  "bookHebrew": "ירמיהו",
  "chapter": 30,
  "verses": [
    {
      "number": 1,
      "hebrew": "הדבר אשר היה אל־ירמיהו מאת יהוה לאמר"
    },
    {
      "number": 2,
      "hebrew": "כה־אמר יהוה אלהי ישראל לאמר כתב־לך את כל־הדברים אשר־דברתי אליך אל־ספר"
    },
    {
      "number": 3,
      "hebrew": "כי הנה ימים באים נאם־יהוה ושבתי את־שבות עמי ישראל ויהודה אמר יהוה והשבתים אל־הארץ אשר־נתתי לאבותם וירשוה"
    },
    {
      "number": 4,
      "hebrew": "ואלה הדברים אשר דבר יהוה אל־ישראל ואל־יהודה"
    },
    {
      "number": 5,
      "hebrew": "כי־כה אמר יהוה קול חרדה שמענו פחד ואין שלום"
    },
    {
      "number": 6,
      "hebrew": "שאלו־נא וראו אם־ילד זכר מדוע ראיתי כל־גבר ידיו על־חלציו כיולדה ונהפכו כל־פנים לירקון"
    },
    {
      "number": 7,
      "hebrew": "הוי כי גדול היום ההוא מאין כמהו ועת־צרה היא ליעקב וממנה יושע"
    },
    {
      "number": 8,
      "hebrew": "והיה ביום ההוא נאם יהוה צבאות אשבר עלו מעל צוארך ומוסרותיך אנתק ולא־יעבדו־בו עוד זרים"
    },
    {
      "number": 9,
      "hebrew": "ועבדו את יהוה אלהיהם ואת דוד מלכם אשר אקים להם"
    },
    {
      "number": 10,
      "hebrew": "ואתה אל־תירא עבדי יעקב נאם־יהוה ואל־תחת ישראל כי הנני מושיעך מרחוק ואת־זרעך מארץ שבים ושב יעקב ושקט ושאנן ואין מחריד"
    },
    {
      "number": 11,
      "hebrew": "כי־אתך אני נאם־יהוה להושיעך כי אעשה כלה בכל־הגוים אשר הפצותיך שם אך אתך לא־אעשה כלה ויסרתיך למשפט ונקה לא אנקך"
    },
    {
      "number": 12,
      "hebrew": "כי כה אמר יהוה אנוש לשברך נחלה מכתך"
    },
    {
      "number": 13,
      "hebrew": "אין־דן דינך למזור רפאות תעלה אין לך"
    },
    {
      "number": 14,
      "hebrew": "כל־מאהביך שכחוך אותך לא ידרשו כי מכת אויב הכיתיך מוסר אכזרי על רב עונך עצמו חטאתיך"
    },
    {
      "number": 15,
      "hebrew": "מה־תזעק על־שברך אנוש מכאבך על רב עונך עצמו חטאתיך עשיתי אלה לך"
    },
    {
      "number": 16,
      "hebrew": "לכן כל־אכליך יאכלו וכל־צריך כלם בשבי ילכו והיו שאסיך למשסה וכל־בזזיך אתן לבז"
    },
    {
      "number": 17,
      "hebrew": "כי אעלה ארכה לך וממכותיך ארפאך נאם־יהוה כי נדחה קראו לך ציון היא דרש אין לה"
    },
    {
      "number": 18,
      "hebrew": "כה אמר יהוה הנני־שב שבות אהלי יעקוב ומשכנתיו ארחם ונבנתה עיר על־תלה וארמון על־משפטו ישב"
    },
    {
      "number": 19,
      "hebrew": "ויצא מהם תודה וקול משחקים והרבתים ולא ימעטו והכבדתים ולא יצערו"
    },
    {
      "number": 20,
      "hebrew": "והיו בניו כקדם ועדתו לפני תכון ופקדתי על כל־לחציו"
    },
    {
      "number": 21,
      "hebrew": "והיה אדירו ממנו ומשלו מקרבו יצא והקרבתיו ונגש אלי כי מי הוא־זה ערב את־לבו לגשת אלי נאם־יהוה"
    },
    {
      "number": 22,
      "hebrew": "והייתם לי לעם ואנכי אהיה לכם לאלהים"
    },
    {
      "number": 23,
      "hebrew": "הנה סערת יהוה חמה יצאה סער מתגורר על ראש רשעים יחול"
    },
    {
      "number": 24,
      "hebrew": "לא ישוב חרון אף־יהוה עד־עשתו ועד־הקימו מזמות לבו באחרית הימים תתבוננו בה"
    }
  ]
}