{
  "book": "Ruth",
  "bookHebrew": "רות",
  "chapter": 2,
  "verses": [
    {
      "number": 1,
      "hebrew": "ולנעמי מידע [מודע] לאישה איש גבור חיל ממשפחת אלימלך ושמו בעז"
    },
    {
      "number": 2,
      "hebrew": "ותאמר רות המואביה אל־נעמי אלכה־נא השדה ואלקטה בשבלים אחר אשר אמצא־חן בעיניו ותאמר לה לכי בתי"
    },
    {
      "number": 3,
      "hebrew": "ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך"
    },
    {
      "number": 4,
      "hebrew": "והנה־בעז בא מבית לחם ויאמר לקוצרים יהוה עמכם ויאמרו לו יברכך יהוה"
    },
    {
      "number": 5,
      "hebrew": "ויאמר בעז לנערו הנצב על־הקוצרים למי הנערה הזאת"
    },
    {
      "number": 6,
      "hebrew": "ויען הנער הנצב על־הקוצרים ויאמר נערה מואביה היא השבה עם־נעמי משדה מואב"
    },
    {
      "number": 7,
      "hebrew": "ותאמר אלקטה־נא ואספתי בעמרים אחרי הקוצרים ותבוא ותעמוד מאז הבקר ועד־עתה זה שבתה הבית מעט"
    },
    {
      "number": 8,
      "hebrew": "ויאמר בעז אל־רות הלוא שמעת בתי אל־תלכי ללקט בשדה אחר וגם לא תעבורי מזה וכה תדבקין עם־נערתי"
    },
    {
      "number": 9,
      "hebrew": "עיניך בשדה אשר־יקצרון והלכת אחריהן הלוא צויתי את־הנערים לבלתי נגעך וצמת והלכת אל־הכלים ושתית מאשר ישאבון הנערים"
    },
    {
      "number": 10,
      "hebrew": "ותפל על־פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה"
    },
    {
      "number": 11,
      "hebrew": "ויען בעז ויאמר לה הגד הגד לי כל אשר־עשית את־חמותך אחרי מות אישך ותעזבי אביך ואמך וארץ מולדתך ותלכי אל־עם אשר לא־ידעת תמול שלשום"
    },
    {
      "number": 12,
      "hebrew": "ישלם יהוה פעלך ותהי משכרתך שלמה מעם יהוה אלהי ישראל אשר־באת לחסות תחת־כנפיו"
    },
    {
      "number": 13,
      "hebrew": "ותאמר אמצא־חן בעיניך אדני כי נחמתני וכי דברת על־לב שפחתך ואנכי לא אהיה כאחת שפחתיך"
    },
    {
      "number": 14,
      "hebrew": "ויאמר לה בעז לעת האכל גשי הלם ואכלת מן־הלחם וטבלת פתך בחמץ ותשב מצד הקוצרים ויצבט־לה קלי ותאכל ותשבע ותתר"
    },
    {
      "number": 15,
      "hebrew": "ותקם ללקט ויצו בעז את־נעריו לאמר גם בין העמרים תלקט ולא תכלימוה"
    },
    {
      "number": 16,
      "hebrew": "וגם של־תשלו לה מן־הצבתים ועזבתם ולקטה ולא תגערו־בה"
    },
    {
      "number": 17,
      "hebrew": "ותלקט בשדה עד־הערב ותחבט את אשר־לקטה ויהי כאיפה שערים"
    },
    {
      "number": 18,
      "hebrew": "ותשא ותבוא העיר ותרא חמותה את אשר־לקטה ותוצא ותתן־לה את אשר־הותרה משבעה"
    },
    {
      "number": 19,
      "hebrew": "ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר־עשתה עמו ותאמר שם האיש אשר עשיתי עמו היום בעז"
    },
    {
      "number": 20,
      "hebrew": "ותאמר נעמי לכלתה ברוך הוא ליהוה אשר לא־עזב חסדו את־החיים ואת־המתים ותאמר לה נעמי קרוב לנו האיש מגאלנו הוא"
    },
    {
      "number": 21,
      "hebrew": "ותאמר רות המואביה גם כי־אמר אלי עם־הנערים אשר־לי תדבקין עד אם־כלו את כל־הקציר אשר־לי"
    },
    {
      "number": 22,
      "hebrew": "ותאמר נעמי אל־רות כלתה טוב בתי כי תצאי עם־נערותיו ולא יפגעו־בך בשדה אחר"
    },
    {
      "number": 23,
      "hebrew": "ותדבק בנערות בעז ללקט עד־כלות קציר־השערים וקציר החטים ותשב את־חמותה"
    }
  ]
}