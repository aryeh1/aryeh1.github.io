{
  "book": "Psalms",
  "bookHebrew": "תהלים",
  "chapter": 76,
  "verses": [
    {
      "number": 1,
      "hebrew": "למנצח בנגינת מזמור לאסף שיר"
    },
    {
      "number": 2,
      "hebrew": "נודע ביהודה אלהים בישראל גדול שמו"
    },
    {
      "number": 3,
      "hebrew": "ויהי בשלם סכו ומעונתו בציון"
    },
    {
      "number": 4,
      "hebrew": "שמה שבר רשפי־קשת מגן וחרב ומלחמה סלה"
    },
    {
      "number": 5,
      "hebrew": "נאור אתה אדיר מהררי־טרף"
    },
    {
      "number": 6,
      "hebrew": "אשתוללו אבירי לב נמו שנתם ולא־מצאו כל־אנשי־חיל ידיהם"
    },
    {
      "number": 7,
      "hebrew": "מגערתך אלהי יעקב נרדם ורכב וסוס"
    },
    {
      "number": 8,
      "hebrew": "אתה נורא אתה ומי־יעמד לפניך מאז אפך"
    },
    {
      "number": 9,
      "hebrew": "משמים השמעת דין ארץ יראה ושקטה"
    },
    {
      "number": 10,
      "hebrew": "בקום־למשפט אלהים להושיע כל־ענוי־ארץ סלה"
    },
    {
      "number": 11,
      "hebrew": "כי־חמת אדם תודך שארית חמת תחגר"
    },
    {
      "number": 12,
      "hebrew": "נדרו ושלמו ליהוה א‍להיכם כל־סביביו יובילו שי למורא"
    },
    {
      "number": 13,
      "hebrew": "יבצר רוח נגידים נורא למלכי־ארץ"
    }
  ]
}