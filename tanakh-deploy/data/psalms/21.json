{
  "book": "Psalms",
  "bookHebrew": "תהלים",
  "chapter": 21,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "יהוה בעזך ישמח־מלך ובישועתך מה־יגיל [יגל] מאד"
    },
    {
      "number": 3,
      "hebrew": "תאות לבו נתתה לו וארשת שפתיו בל־מנעת סלה"
    },
    {
      "number": 4,
      "hebrew": "כי־תקדמנו ברכות טוב תשית לראשו עטרת פז"
    },
    {
      "number": 5,
      "hebrew": "חיים שאל ממך נתתה לו ארך ימים עולם ועד"
    },
    {
      "number": 6,
      "hebrew": "גדול כבודו בישועתך הוד והדר תשוה עליו"
    },
    {
      "number": 7,
      "hebrew": "כי־תשיתהו ברכות לעד תחדהו בשמחה את־פניך"
    },
    {
      "number": 8,
      "hebrew": "כי־המלך בטח ביהוה ובחסד עליון בל־ימוט"
    },
    {
      "number": 9,
      "hebrew": "תמצא ידך לכל־איביך ימינך תמצא שנאיך"
    },
    {
      "number": 10,
      "hebrew": "תשיתמו כתנור אש לעת פניך יהוה באפו יבלעם ותאכלם אש"
    },
    {
      "number": 11,
      "hebrew": "פרימו מארץ תאבד וזרעם מבני אדם"
    },
    {
      "number": 12,
      "hebrew": "כי־נטו עליך רעה חשבו מזמה בל־יוכלו"
    },
    {
      "number": 13,
      "hebrew": "כי תשיתמו שכם במיתריך תכונן על־פניהם"
    },
    {
      "number": 14,
      "hebrew": "רומה יהוה בעזך נשירה ונזמרה גבורתך"
    }
  ]
}