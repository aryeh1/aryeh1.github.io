{
  "book": "Psalms",
  "bookHebrew": "תהלים",
  "chapter": 79,
  "verses": [
    {
      "number": 1,
      "hebrew": "מזמור לאסף א‍להים באו גוים בנחלתך טמאו את־היכל קדשך שמו את־ירושלם לעיים"
    },
    {
      "number": 2,
      "hebrew": "נתנו את־נבלת עבדיך מאכל לעוף השמים בשר חסידיך לחיתו־ארץ"
    },
    {
      "number": 3,
      "hebrew": "שפכו דמם כמים סביבות ירושלם ואין קובר"
    },
    {
      "number": 4,
      "hebrew": "היינו חרפה לשכנינו לעג וקלס לסביבותינו"
    },
    {
      "number": 5,
      "hebrew": "עד־מה יהוה תאנף לנצח תבער כמו־אש קנאתך"
    },
    {
      "number": 6,
      "hebrew": "שפך חמתך אל־הגוים אשר לא־ידעוך ועל ממלכות אשר בשמך לא קראו"
    },
    {
      "number": 7,
      "hebrew": "כי אכל את־יעקב ואת־נוהו השמו"
    },
    {
      "number": 8,
      "hebrew": "אל־תזכר־לנו עונת ראשנים מהר יקדמונו רחמיך כי דלונו מאד"
    },
    {
      "number": 9,
      "hebrew": "עזרנו אלהי ישענו על־דבר כבוד־שמך והצילנו וכפר על־חטאתינו למען שמך"
    },
    {
      "number": 10,
      "hebrew": "למה יאמרו הגוים איה א‍להיהם יודע בגיים [בגוים] לעינינו נקמת דם־עבדיך השפוך"
    },
    {
      "number": 11,
      "hebrew": "תבוא לפניך אנקת אסיר כגדל זרועך הותר בני תמותה"
    },
    {
      "number": 12,
      "hebrew": "והשב לשכנינו שבעתים אל־חיקם חרפתם אשר חרפוך אדני"
    },
    {
      "number": 13,
      "hebrew": "ואנחנו עמך וצאן מרעיתך נודה לך לעולם לדר ודר נספר תהלתך"
    }
  ]
}