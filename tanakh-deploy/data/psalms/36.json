{
  "book": "Psalms",
  "bookHebrew": "תהלים",
  "chapter": 36,
  "verses": [
    {
      "number": 1,
      "hebrew": "למנצח לעבד־יהוה לדוד"
    },
    {
      "number": 2,
      "hebrew": "נאם־פשע לרשע בקרב לבי אין־פחד אלהים לנגד עיניו"
    },
    {
      "number": 3,
      "hebrew": "כי־החליק אליו בעיניו למצא עונו לשנא"
    },
    {
      "number": 4,
      "hebrew": "דברי־פיו און ומרמה חדל להשכיל להיטיב"
    },
    {
      "number": 5,
      "hebrew": "און יחשב על־משכבו יתיצב על־דרך לא־טוב רע לא ימאס"
    },
    {
      "number": 6,
      "hebrew": "יהוה בהשמים חסדך אמונתך עד־שחקים"
    },
    {
      "number": 7,
      "hebrew": "צדקתך כהררי־אל משפטך תהום רבה אדם־ובהמה תושיע יהוה"
    },
    {
      "number": 8,
      "hebrew": "מה־יקר חסדך אלהים ובני אדם בצל כנפיך יחסיון"
    },
    {
      "number": 9,
      "hebrew": "ירוין מדשן ביתך ונחל עדניך תשקם"
    },
    {
      "number": 10,
      "hebrew": "כי־עמך מקור חיים באורך נראה־אור"
    },
    {
      "number": 11,
      "hebrew": "משך חסדך לידעיך וצדקתך לישרי־לב"
    },
    {
      "number": 12,
      "hebrew": "אל־תבואני רגל גאוה ויד־רשעים אל־תנדני"
    },
    {
      "number": 13,
      "hebrew": "שם נפלו פעלי און דחו ולא־יכלו קום"
    }
  ]
}