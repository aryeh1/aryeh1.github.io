{
  "book": "Psalms",
  "bookHebrew": "תהלים",
  "chapter": 41,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "אשרי משכיל אל־דל ביום רעה ימלטהו יהוה"
    },
    {
      "number": 3,
      "hebrew": "יהוה ישמרהו ויחיהו יאשר [ואשר] בארץ ואל־תתנהו בנפש איביו"
    },
    {
      "number": 4,
      "hebrew": "יהוה יסעדנו על־ערש דוי כל־משכבו הפכת בחליו"
    },
    {
      "number": 5,
      "hebrew": "א‍ני־אמרתי יהוה חנני רפאה נפשי כי־חטאתי לך"
    },
    {
      "number": 6,
      "hebrew": "אויבי יאמרו רע לי מתי ימות ואבד שמו"
    },
    {
      "number": 7,
      "hebrew": "ואם־בא לראות שוא ידבר לבו יקבץ־און לו יצא לחוץ ידבר"
    },
    {
      "number": 8,
      "hebrew": "יחד עלי יתלחשו כל־שנאי עלי יחשבו רעה לי"
    },
    {
      "number": 9,
      "hebrew": "דבר־בליעל יצוק בו ואשר שכב לא־יוסיף לקום"
    },
    {
      "number": 10,
      "hebrew": "גם־איש שלומי אשר־בטחתי בו אוכל לחמי הגדיל עלי עקב"
    },
    {
      "number": 11,
      "hebrew": "ואתה יהוה חנני והקימני ואשלמה להם"
    },
    {
      "number": 12,
      "hebrew": "בזאת ידעתי כי־חפצת בי כי לא־יריע איבי עלי"
    },
    {
      "number": 13,
      "hebrew": "ואני בתמי תמכת בי ותציבני לפניך לעולם"
    },
    {
      "number": 14,
      "hebrew": "ברוך יהוה אלהי ישראל מהעולם ועד העולם אמן ואמן"
    }
  ]
}