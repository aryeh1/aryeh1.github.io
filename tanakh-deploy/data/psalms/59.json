{
  "book": "Psalms",
  "bookHebrew": "תהלים",
  "chapter": 59,
  "verses": [
    {
      "number": 1,
      "hebrew": "למנצח אל־תשחת לדוד מכתם בשלח שאול וישמרו את־הבית להמיתו"
    },
    {
      "number": 2,
      "hebrew": "הצילני מאיבי אלהי ממתקוממי תשגבני"
    },
    {
      "number": 3,
      "hebrew": "הצילני מפעלי און ומאנשי דמים הושיעני"
    },
    {
      "number": 4,
      "hebrew": "כי הנה ארבו לנפשי יגורו עלי עזים לא־פשעי ולא־חטאתי יהוה"
    },
    {
      "number": 5,
      "hebrew": "בלי־עון ירוצון ויכוננו עורה לקראתי וראה"
    },
    {
      "number": 6,
      "hebrew": "ואתה יהוה־אלהים צבאות אלהי ישראל הקיצה לפקד כל־הגוים אל־תחן כל־בגדי און סלה"
    },
    {
      "number": 7,
      "hebrew": "ישובו לערב יהמו ככלב ויסובבו עיר"
    },
    {
      "number": 8,
      "hebrew": "הנה יביעון בפיהם חרבות בשפתותיהם כי־מי שמע"
    },
    {
      "number": 9,
      "hebrew": "ואתה יהוה תשחק־למו תלעג לכל־גוים"
    },
    {
      "number": 10,
      "hebrew": "עזו אליך אשמרה כי־אלהים משגבי"
    },
    {
      "number": 11,
      "hebrew": "אלהי חסדו [חסדי] יקדמני אלהים יראני בשררי"
    },
    {
      "number": 12,
      "hebrew": "אל־תהרגם פן־ישכחו עמי הניעמו בחילך והורידמו מגננו אדני"
    },
    {
      "number": 13,
      "hebrew": "חטאת־פימו דבר־שפתימו וילכדו בגאונם ומאלה ומכחש יספרו"
    },
    {
      "number": 14,
      "hebrew": "כלה בחמה כלה ואינמו וידעו כי־אלהים משל ביעקב לאפסי הארץ סלה"
    },
    {
      "number": 15,
      "hebrew": "וישובו לערב יהמו ככלב ויסובבו עיר"
    },
    {
      "number": 16,
      "hebrew": "המה ינועון [יניעון] לאכל אם־לא ישבעו וילינו"
    },
    {
      "number": 17,
      "hebrew": "ואני אשיר עזך וארנן לבקר חסדך כי־היית משגב לי ומנוס ביום צר־לי"
    },
    {
      "number": 18,
      "hebrew": "עזי אליך אזמרה כי־אלהים משגבי אלהי חסדי"
    }
  ]
}