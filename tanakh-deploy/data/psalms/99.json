{
  "book": "Psalms",
  "bookHebrew": "תהלים",
  "chapter": 99,
  "verses": [
    {
      "number": 1,
      "hebrew": "יהוה מלך ירגזו עמים ישב כרובים תנוט הארץ"
    },
    {
      "number": 2,
      "hebrew": "יהוה בציון גדול ורם הוא על־כל־העמים"
    },
    {
      "number": 3,
      "hebrew": "יודו שמך גדול ונורא קדוש הוא"
    },
    {
      "number": 4,
      "hebrew": "ועז מלך משפט אהב אתה כוננת מישרים משפט וצדקה ביעקב אתה עשית"
    },
    {
      "number": 5,
      "hebrew": "רוממו יהוה אלהינו והשתחוו להדם רגליו קדוש הוא"
    },
    {
      "number": 6,
      "hebrew": "משה ואהרן בכהניו ושמואל בקראי שמו קראים אל־יהוה והוא יענם"
    },
    {
      "number": 7,
      "hebrew": "בעמוד ענן ידבר אליהם שמרו עדתיו וחק נתן־למו"
    },
    {
      "number": 8,
      "hebrew": "יהוה אלהינו אתה עניתם אל נשא היית להם ונקם על־עלילותם"
    },
    {
      "number": 9,
      "hebrew": "רוממו יהוה אלהינו והשתחוו להר קדשו כי־קדוש יהוה אלהינו"
    }
  ]
}