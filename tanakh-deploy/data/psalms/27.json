{
  "book": "Psalms",
  "bookHebrew": "תהלים",
  "chapter": 27,
  "verses": [
    {
      "number": 1,
      "hebrew": "לדוד יהוה אורי וישעי ממי אירא יהוה מעוז־חיי ממי אפחד"
    },
    {
      "number": 2,
      "hebrew": "בקרב עלי מרעים לאכל את־בשרי צרי ואיבי לי המה כשלו ונפלו"
    },
    {
      "number": 3,
      "hebrew": "אם־תחנה עלי מחנה לא־יירא לבי אם־תקום עלי מלחמה בזאת אני בוטח"
    },
    {
      "number": 4,
      "hebrew": "אחת שאלתי מאת־יהוה אותה אבקש שבתי בבית־יהוה כל־ימי חיי לחזות בנעם־יהוה ולבקר בהיכלו"
    },
    {
      "number": 5,
      "hebrew": "כי יצפנני בסכה ביום רעה יסתרני בסתר אהלו בצור ירוממני"
    },
    {
      "number": 6,
      "hebrew": "ועתה ירום ראשי על איבי סביבותי ואזבחה באהלו זבחי תרועה אשירה ואזמרה ליהוה"
    },
    {
      "number": 7,
      "hebrew": "שמע־יהוה קולי אקרא וחנני וענני"
    },
    {
      "number": 8,
      "hebrew": "לך אמר לבי בקשו פני את־פניך יהוה אבקש"
    },
    {
      "number": 9,
      "hebrew": "אל־תסתר פניך ממני אל־תט־באף עבדך עזרתי היית אל־תטשני ואל־תעזבני אלהי ישעי"
    },
    {
      "number": 10,
      "hebrew": "כי־אבי ואמי עזבוני ויהוה יאספני"
    },
    {
      "number": 11,
      "hebrew": "הורני יהוה דרכך ונחני בארח מישור למען שוררי"
    },
    {
      "number": 12,
      "hebrew": "אל־תתנני בנפש צרי כי קמו־בי עדי־שקר ויפח חמס"
    },
    {
      "number": 13,
      "hebrew": "לולא האמנתי לראות בטוב־יהוה בארץ חיים"
    },
    {
      "number": 14,
      "hebrew": "קוה אל־יהוה חזק ויאמץ לבך וקוה אל־יהוה"
    }
  ]
}