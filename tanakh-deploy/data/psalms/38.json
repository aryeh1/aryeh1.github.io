{
  "book": "Psalms",
  "bookHebrew": "תהלים",
  "chapter": 38,
  "verses": [
    {
      "number": 1,
      "hebrew": "מזמור לדוד להזכיר"
    },
    {
      "number": 2,
      "hebrew": "יהוה אל־בקצפך תוכיחני ובחמתך תיסרני"
    },
    {
      "number": 3,
      "hebrew": "כי־חציך נחתו בי ותנחת עלי ידך"
    },
    {
      "number": 4,
      "hebrew": "אין־מתם בבשרי מפני זעמך אין־שלום בעצמי מפני חטאתי"
    },
    {
      "number": 5,
      "hebrew": "כי עונתי עברו ראשי כמשא כבד יכבדו ממני"
    },
    {
      "number": 6,
      "hebrew": "הבאישו נמקו חבורתי מפני אולתי"
    },
    {
      "number": 7,
      "hebrew": "נעויתי שחתי עד־מאד כל־היום קדר הלכתי"
    },
    {
      "number": 8,
      "hebrew": "כי־כסלי מלאו נקלה ואין מתם בבשרי"
    },
    {
      "number": 9,
      "hebrew": "נפוגותי ונדכיתי עד־מאד שאגתי מנהמת לבי"
    },
    {
      "number": 10,
      "hebrew": "א‍דני נגדך כל־תאותי ואנחתי ממך לא־נסתרה"
    },
    {
      "number": 11,
      "hebrew": "לבי סחרחר עזבני כחי ואור־עיני גם־הם אין אתי"
    },
    {
      "number": 12,
      "hebrew": "אהבי ורעי מנגד נגעי יעמדו וקרובי מרחק עמדו"
    },
    {
      "number": 13,
      "hebrew": "וינקשו מבקשי נפשי ודרשי רעתי דברו הוות ומרמות כל־היום יהגו"
    },
    {
      "number": 14,
      "hebrew": "ואני כחרש לא אשמע וכאלם לא יפתח־פיו"
    },
    {
      "number": 15,
      "hebrew": "ואהי כאיש אשר לא־שמע ואין בפיו תוכחות"
    },
    {
      "number": 16,
      "hebrew": "כי־לך יהוה הוחלתי אתה תענה אדני אלהי"
    },
    {
      "number": 17,
      "hebrew": "כי־אמרתי פן־ישמחו־לי במוט רגלי עלי הגדילו"
    },
    {
      "number": 18,
      "hebrew": "כי־אני לצלע נכון ומכאובי נגדי תמיד"
    },
    {
      "number": 19,
      "hebrew": "כי־עוני אגיד אדאג מחטאתי"
    },
    {
      "number": 20,
      "hebrew": "ואיבי חיים עצמו ורבו שנאי שקר"
    },
    {
      "number": 21,
      "hebrew": "ומשלמי רעה תחת טובה ישטנוני תחת רדופי־[רדפי־] טוב"
    },
    {
      "number": 22,
      "hebrew": "אל־תעזבני יהוה אלהי אל־תרחק ממני"
    },
    {
      "number": 23,
      "hebrew": "חושה לעזרתי אדני תשועתי"
    }
  ]
}