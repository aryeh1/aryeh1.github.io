{
  "book": "Psalms",
  "bookHebrew": "תהלים",
  "chapter": 80,
  "verses": [
    {
      "number": 1,
      "hebrew": "למנצח אל־ששנים עדות לאסף מזמור"
    },
    {
      "number": 2,
      "hebrew": "רעה ישראל האזינה נהג כצאן יוסף ישב הכרובים הופיעה"
    },
    {
      "number": 3,
      "hebrew": "לפני אפרים ובנימן ומנשה עוררה את־גבורתך ולכה לישעתה לנו"
    },
    {
      "number": 4,
      "hebrew": "אלהים השיבנו והאר פניך ונושעה"
    },
    {
      "number": 5,
      "hebrew": "יהוה אלהים צבאות עד־מתי עשנת בתפלת עמך"
    },
    {
      "number": 6,
      "hebrew": "האכלתם לחם דמעה ותשקמו בדמעות שליש"
    },
    {
      "number": 7,
      "hebrew": "תשימנו מדון לשכנינו ואיבינו ילעגו־למו"
    },
    {
      "number": 8,
      "hebrew": "אלהים צבאות השיבנו והאר פניך ונושעה"
    },
    {
      "number": 9,
      "hebrew": "גפן ממצרים תסיע תגרש גוים ותטעה"
    },
    {
      "number": 10,
      "hebrew": "פנית לפניה ותשרש שרשיה ותמלא־ארץ"
    },
    {
      "number": 11,
      "hebrew": "כסו הרים צלה וענפיה ארזי־אל"
    },
    {
      "number": 12,
      "hebrew": "תשלח קצירה עד־ים ואל־נהר יונקותיה"
    },
    {
      "number": 13,
      "hebrew": "למה פרצת גדריה וארוה כל־עברי דרך"
    },
    {
      "number": 14,
      "hebrew": "יכרסמנה חזיר מיער וזיז שדי ירענה"
    },
    {
      "number": 15,
      "hebrew": "אלהים צבאות שוב־נא הבט משמים וראה ופקד גפן זאת"
    },
    {
      "number": 16,
      "hebrew": "וכנה אשר־נטעה ימינך ועל־בן אמצתה לך"
    },
    {
      "number": 17,
      "hebrew": "שרפה באש כסוחה מגערת פניך יאבדו"
    },
    {
      "number": 18,
      "hebrew": "תהי־ידך על־איש ימינך על־בן־אדם אמצת לך"
    },
    {
      "number": 19,
      "hebrew": "ולא־נסוג ממך תחינו ובשמך נקרא"
    },
    {
      "number": 20,
      "hebrew": "יהוה אלהים צבאות השיבנו האר פניך ונושעה"
    }
  ]
}