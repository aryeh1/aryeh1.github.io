{
  "book": "Psalms",
  "bookHebrew": "תהלים",
  "chapter": 115,
  "verses": [
    {
      "number": 1,
      "hebrew": "לא לנו יהוה לא לנו כי־לשמך תן כבוד על־חסדך על־אמתך"
    },
    {
      "number": 2,
      "hebrew": "למה יאמרו הגוים איה־נא אלהיהם"
    },
    {
      "number": 3,
      "hebrew": "ואלהינו בשמים כל אשר־חפץ עשה"
    },
    {
      "number": 4,
      "hebrew": "ע‍צביהם כסף וזהב מעשה ידי אדם"
    },
    {
      "number": 5,
      "hebrew": "פה־להם ולא ידברו עינים להם ולא יראו"
    },
    {
      "number": 6,
      "hebrew": "אזנים להם ולא ישמעו אף להם ולא יריחון"
    },
    {
      "number": 7,
      "hebrew": "ידיהם ולא ימישון רגליהם ולא יהלכו לא־יהגו בגרונם"
    },
    {
      "number": 8,
      "hebrew": "כמוהם יהיו עשיהם כל אשר־בטח בהם"
    },
    {
      "number": 9,
      "hebrew": "ישראל בטח ביהוה עזרם ומגנם הוא"
    },
    {
      "number": 10,
      "hebrew": "בית אהרן בטחו ביהוה עזרם ומגנם הוא"
    },
    {
      "number": 11,
      "hebrew": "יראי יהוה בטחו ביהוה עזרם ומגנם הוא"
    },
    {
      "number": 12,
      "hebrew": "יהוה זכרנו יברך יברך את־בית ישראל יברך את־בית אהרן"
    },
    {
      "number": 13,
      "hebrew": "יברך יראי יהוה הקטנים עם־הגדלים"
    },
    {
      "number": 14,
      "hebrew": "יסף יהוה עליכם עליכם ועל־בניכם"
    },
    {
      "number": 15,
      "hebrew": "ברוכים אתם ליהוה עשה שמים וארץ"
    },
    {
      "number": 16,
      "hebrew": "השמים שמים ליהוה והארץ נתן לבני־אדם"
    },
    {
      "number": 17,
      "hebrew": "לא המתים יהללו־יה ולא כל־ירדי דומה"
    },
    {
      "number": 18,
      "hebrew": "ואנחנו נברך יה מעתה ועד־עולם הללו־יה"
    }
  ]
}