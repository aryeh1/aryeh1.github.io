{
  "book": "Psalms",
  "bookHebrew": "תהלים",
  "chapter": 106,
  "verses": [
    {
      "number": 1,
      "hebrew": "הללויה הודו ליהוה כי־טוב כי לעולם חסדו"
    },
    {
      "number": 2,
      "hebrew": "מי ימלל גבורות יהוה ישמיע כל־תהלתו"
    },
    {
      "number": 3,
      "hebrew": "אשרי שמרי משפט עשה צדקה בכל־עת"
    },
    {
      "number": 4,
      "hebrew": "זכרני יהוה ברצון עמך פקדני בישועתך"
    },
    {
      "number": 5,
      "hebrew": "לראות בטובת בחיריך לשמח בשמחת גויך להתהלל עם־נחלתך"
    },
    {
      "number": 6,
      "hebrew": "חטאנו עם־אבותינו העוינו הרשענו"
    },
    {
      "number": 7,
      "hebrew": "אבותינו במצרים לא־השכילו נפלאותיך לא זכרו את־רב חסדיך וימרו על־ים בים־סוף"
    },
    {
      "number": 8,
      "hebrew": "ויושיעם למען שמו להודיע את־גבורתו"
    },
    {
      "number": 9,
      "hebrew": "ויגער בים־סוף ויחרב ויוליכם בתהמות כמדבר"
    },
    {
      "number": 10,
      "hebrew": "ויושיעם מיד שונא ויגאלם מיד אויב"
    },
    {
      "number": 11,
      "hebrew": "ויכסו־מים צריהם אחד מהם לא נותר"
    },
    {
      "number": 12,
      "hebrew": "ויאמינו בדבריו ישירו תהלתו"
    },
    {
      "number": 13,
      "hebrew": "מהרו שכחו מעשיו לא־חכו לעצתו"
    },
    {
      "number": 14,
      "hebrew": "ויתאוו תאוה במדבר וינסו־אל בישימון"
    },
    {
      "number": 15,
      "hebrew": "ויתן להם שאלתם וישלח רזון בנפשם"
    },
    {
      "number": 16,
      "hebrew": "ויקנאו למשה במחנה לאהרן קדוש יהוה"
    },
    {
      "number": 17,
      "hebrew": "תפתח־ארץ ותבלע דתן ותכס על־עדת אבירם"
    },
    {
      "number": 18,
      "hebrew": "ותבער־אש בעדתם להבה תלהט רשעים"
    },
    {
      "number": 19,
      "hebrew": "יעשו־עגל בחרב וישתחוו למסכה"
    },
    {
      "number": 20,
      "hebrew": "וימירו את־כבודם בתבנית שור אכל עשב"
    },
    {
      "number": 21,
      "hebrew": "שכחו אל מושיעם עשה גדלות במצרים"
    },
    {
      "number": 22,
      "hebrew": "נפלאות בארץ חם נוראות על־ים־סוף"
    },
    {
      "number": 23,
      "hebrew": "ויאמר להשמידם לולי משה בחירו עמד בפרץ לפניו להשיב חמתו מהשחית"
    },
    {
      "number": 24,
      "hebrew": "וימאסו בארץ חמדה לא־האמינו לדברו"
    },
    {
      "number": 25,
      "hebrew": "וירגנו באהליהם לא שמעו בקול יהוה"
    },
    {
      "number": 26,
      "hebrew": "וישא ידו להם להפיל אותם במדבר"
    },
    {
      "number": 27,
      "hebrew": "ולהפיל זרעם בגוים ולזרותם בארצות"
    },
    {
      "number": 28,
      "hebrew": "ויצמדו לבעל פעור ויאכלו זבחי מתים"
    },
    {
      "number": 29,
      "hebrew": "ויכעיסו במעלליהם ותפרץ־בם מגפה"
    },
    {
      "number": 30,
      "hebrew": "ויעמד פינחס ויפלל ותעצר המגפה"
    },
    {
      "number": 31,
      "hebrew": "ותחשב לו לצדקה לדר ודר עד־עולם"
    },
    {
      "number": 32,
      "hebrew": "ויקציפו על־מי מריבה וירע למשה בעבורם"
    },
    {
      "number": 33,
      "hebrew": "כי־המרו את־רוחו ויבטא בשפתיו"
    },
    {
      "number": 34,
      "hebrew": "לא־השמידו את־העמים אשר אמר יהוה להם"
    },
    {
      "number": 35,
      "hebrew": "ויתערבו בגוים וילמדו מעשיהם"
    },
    {
      "number": 36,
      "hebrew": "ויעבדו את־עצביהם ויהיו להם למוקש"
    },
    {
      "number": 37,
      "hebrew": "ויזבחו את־בניהם ואת־בנותיהם לשדים"
    },
    {
      "number": 38,
      "hebrew": "וישפכו דם נקי דם־בניהם ובנותיהם אשר זבחו לעצבי כנען ותחנף הארץ בדמים"
    },
    {
      "number": 39,
      "hebrew": "ויטמאו במעשיהם ויזנו במעלליהם"
    },
    {
      "number": 40,
      "hebrew": "ויחר־אף יהוה בעמו ויתעב את־נחלתו"
    },
    {
      "number": 41,
      "hebrew": "ויתנם ביד־גוים וימשלו בהם שנאיהם"
    },
    {
      "number": 42,
      "hebrew": "וילחצום אויביהם ויכנעו תחת ידם"
    },
    {
      "number": 43,
      "hebrew": "פעמים רבות יצילם והמה ימרו בעצתם וימכו בעונם"
    },
    {
      "number": 44,
      "hebrew": "וירא בצר להם בשמעו את־רנתם"
    },
    {
      "number": 45,
      "hebrew": "ויזכר להם בריתו וינחם כרב חסדו [חסדיו]"
    },
    {
      "number": 46,
      "hebrew": "ויתן אותם לרחמים לפני כל־שוביהם"
    },
    {
      "number": 47,
      "hebrew": "הושיענו יהוה אלהינו וקבצנו מן־הגוים להדות לשם קדשך להשתבח בתהלתך"
    },
    {
      "number": 48,
      "hebrew": "ברוך־יהוה אלהי ישראל מן־העולם ועד העולם ואמר כל־העם אמן הללו־יה"
    }
  ]
}