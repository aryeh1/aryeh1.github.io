{
  "book": "Psalms",
  "bookHebrew": "תהלים",
  "chapter": 44,
  "verses": [
    {
      "number": 1,
      "hebrew": "למנצח לבני־קרח משכיל"
    },
    {
      "number": 2,
      "hebrew": "אלהים באזנינו שמענו אבותינו ספרו־לנו פעל פעלת בימיהם בימי קדם"
    },
    {
      "number": 3,
      "hebrew": "אתה ידך גוים הורשת ותטעם תרע לאמים ותשלחם"
    },
    {
      "number": 4,
      "hebrew": "כי לא בחרבם ירשו ארץ וזרועם לא־הושיעה למו כי־ימינך וזרועך ואור פניך כי רציתם"
    },
    {
      "number": 5,
      "hebrew": "אתה־הוא מלכי אלהים צוה ישועות יעקב"
    },
    {
      "number": 6,
      "hebrew": "בך צרינו ננגח בשמך נבוס קמינו"
    },
    {
      "number": 7,
      "hebrew": "כי לא בקשתי אבטח וחרבי לא תושיעני"
    },
    {
      "number": 8,
      "hebrew": "כי הושעתנו מצרינו ומשנאינו הבישות"
    },
    {
      "number": 9,
      "hebrew": "באלהים הללנו כל־היום ושמך לעולם נודה סלה"
    },
    {
      "number": 10,
      "hebrew": "אף־זנחת ותכלימנו ולא־תצא בצבאותינו"
    },
    {
      "number": 11,
      "hebrew": "תשיבנו אחור מני־צר ומשנאינו שסו למו"
    },
    {
      "number": 12,
      "hebrew": "תתננו כצאן מאכל ובגוים זריתנו"
    },
    {
      "number": 13,
      "hebrew": "תמכר־עמך בלא־הון ולא־רבית במחיריהם"
    },
    {
      "number": 14,
      "hebrew": "תשימנו חרפה לשכנינו לעג וקלס לסביבותינו"
    },
    {
      "number": 15,
      "hebrew": "תשימנו משל בגוים מנוד־ראש בל־אמים"
    },
    {
      "number": 16,
      "hebrew": "כל־היום כלמתי נגדי ובשת פני כסתני"
    },
    {
      "number": 17,
      "hebrew": "מקול מחרף ומגדף מפני אויב ומתנקם"
    },
    {
      "number": 18,
      "hebrew": "כל־זאת באתנו ולא שכחנוך ולא־שקרנו בבריתך"
    },
    {
      "number": 19,
      "hebrew": "לא־נסוג אחור לבנו ותט אשרינו מני ארחך"
    },
    {
      "number": 20,
      "hebrew": "כי דכיתנו במקום תנים ותכס עלינו בצלמות"
    },
    {
      "number": 21,
      "hebrew": "אם־שכחנו שם אלהינו ונפרש כפינו לאל זר"
    },
    {
      "number": 22,
      "hebrew": "הלא אלהים יחקר־זאת כי־הוא ידע תעלמות לב"
    },
    {
      "number": 23,
      "hebrew": "כי־עליך הרגנו כל־היום נחשבנו כצאן טבחה"
    },
    {
      "number": 24,
      "hebrew": "עורה למה תישן אדני הקיצה אל־תזנח לנצח"
    },
    {
      "number": 25,
      "hebrew": "למה־פניך תסתיר תשכח ענינו ולחצנו"
    },
    {
      "number": 26,
      "hebrew": "כי שחה לעפר נפשנו דבקה לארץ בטננו"
    },
    {
      "number": 27,
      "hebrew": "קומה עזרתה לנו ופדנו למען חסדך"
    }
  ]
}