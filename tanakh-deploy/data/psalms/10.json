{
  "book": "Psalms",
  "bookHebrew": "תהלים",
  "chapter": 10,
  "verses": [
    {
      "number": 1,
      "hebrew": "למה יהוה תעמד ברחוק תעלים לעתות בצרה"
    },
    {
      "number": 2,
      "hebrew": "בגאות רשע ידלק עני יתפשו במזמות זו חשבו"
    },
    {
      "number": 3,
      "hebrew": "כי־הלל רשע על־תאות נפשו ובצע ברך נאץ יהוה"
    },
    {
      "number": 4,
      "hebrew": "רשע כגבה אפו בל־ידרש אין אלהים כל־מזמותיו"
    },
    {
      "number": 5,
      "hebrew": "יחילו דרכו [דרכיו ] בכל־עת מרום משפטיך מנגדו כל־צורריו יפיח בהם"
    },
    {
      "number": 6,
      "hebrew": "אמר בלבו בל־אמוט לדר ודר אשר לא־ברע"
    },
    {
      "number": 7,
      "hebrew": "אלה פיהו מלא ומרמות ותך תחת לשונו עמל ואון"
    },
    {
      "number": 8,
      "hebrew": "ישב במארב חצרים במסתרים יהרג נקי עיניו לחלכה יצפנו"
    },
    {
      "number": 9,
      "hebrew": "יארב במסתר כאריה בסכה יארב לחטוף עני יחטף עני במשכו ברשתו"
    },
    {
      "number": 10,
      "hebrew": "ודכה [ידכה] ישח ונפל בעצומיו חלכאים [חיל] [כאים]"
    },
    {
      "number": 11,
      "hebrew": "אמר בלבו שכח אל הסתיר פניו בל־ראה לנצח"
    },
    {
      "number": 12,
      "hebrew": "קומה יהוה אל נשא ידך אל־תשכח עניים [ענוים]"
    },
    {
      "number": 13,
      "hebrew": "על־מה נאץ רשע אלהים אמר בלבו לא תדרש"
    },
    {
      "number": 14,
      "hebrew": "ראתה כי־אתה עמל וכעס תביט לתת בידך עליך יעזב חלכה יתום אתה היית עוזר"
    },
    {
      "number": 15,
      "hebrew": "שבר זרוע רשע ורע תדרוש־רשעו בל־תמצא"
    },
    {
      "number": 16,
      "hebrew": "יהוה מלך עולם ועד אבדו גוים מארצו"
    },
    {
      "number": 17,
      "hebrew": "תאות ענוים שמעת יהוה תכין לבם תקשיב אזנך"
    },
    {
      "number": 18,
      "hebrew": "לשפט יתום ודך בל־יוסיף עוד לערץ אנוש מן־הארץ"
    }
  ]
}