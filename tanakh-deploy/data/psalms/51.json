{
  "book": "Psalms",
  "bookHebrew": "תהלים",
  "chapter": 51,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "בבוא־אליו נתן הנביא כאשר־בא אל־בת־שבע"
    },
    {
      "number": 3,
      "hebrew": "חנני אלהים כחסדך כרב רחמיך מחה פשעי"
    },
    {
      "number": 4,
      "hebrew": "הרבה [הרב] כבסני מעוני ומחטאתי טהרני"
    },
    {
      "number": 5,
      "hebrew": "כי־פשעי אני אדע וחטאתי נגדי תמיד"
    },
    {
      "number": 6,
      "hebrew": "לך לבדך חטאתי והרע בעיניך עשיתי למען תצדק בדברך תזכה בשפטך"
    },
    {
      "number": 7,
      "hebrew": "הן־בעוון חוללתי ובחטא יחמתני אמי"
    },
    {
      "number": 8,
      "hebrew": "הן־אמת חפצת בטחות ובסתם חכמה תודיעני"
    },
    {
      "number": 9,
      "hebrew": "תחטאני באזוב ואטהר תכבסני ומשלג אלבין"
    },
    {
      "number": 10,
      "hebrew": "תשמיעני ששון ושמחה תגלנה עצמות דכית"
    },
    {
      "number": 11,
      "hebrew": "הסתר פניך מחטאי וכל־עונתי מחה"
    },
    {
      "number": 12,
      "hebrew": "לב טהור ברא־לי אלהים ורוח נכון חדש בקרבי"
    },
    {
      "number": 13,
      "hebrew": "אל־תשליכני מלפניך ורוח קדשך אל־תקח ממני"
    },
    {
      "number": 14,
      "hebrew": "השיבה לי ששון ישעך ורוח נדיבה תסמכני"
    },
    {
      "number": 15,
      "hebrew": "אלמדה פשעים דרכיך וחטאים אליך ישובו"
    },
    {
      "number": 16,
      "hebrew": "הצילני מדמים א‍להים אלהי תשועתי תרנן לשוני צדקתך"
    },
    {
      "number": 17,
      "hebrew": "אדני שפתי תפתח ופי יגיד תהלתך"
    },
    {
      "number": 18,
      "hebrew": "כי לא־תחפץ זבח ואתנה עולה לא תרצה"
    },
    {
      "number": 19,
      "hebrew": "זבחי אלהים רוח נשברה לב־נשבר ונדכה אלהים לא תבזה"
    },
    {
      "number": 20,
      "hebrew": "היטיבה ברצונך את־ציון תבנה חומות ירושלם"
    },
    {
      "number": 21,
      "hebrew": "אז תחפץ זבחי־צדק עולה וכליל אז יעלו על־מזבחך פרים"
    }
  ]
}