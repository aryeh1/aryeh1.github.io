{
  "book": "Psalms",
  "bookHebrew": "תהלים",
  "chapter": 140,
  "verses": [
    {
      "number": 1,
      "hebrew": "למנצח מזמור לדוד"
    },
    {
      "number": 2,
      "hebrew": "חלצני יהוה מאדם רע מאיש חמסים תנצרני"
    },
    {
      "number": 3,
      "hebrew": "אשר חשבו רעות בלב כל־יום יגורו מלחמות"
    },
    {
      "number": 4,
      "hebrew": "שננו לשונם כמו־נחש חמת עכשוב תחת שפתימו סלה"
    },
    {
      "number": 5,
      "hebrew": "שמרני יהוה מידי רשע מאיש חמסים תנצרני אשר חשבו לדחות פעמי"
    },
    {
      "number": 6,
      "hebrew": "טמנו־גאים פח לי וחבלים פרשו רשת ליד־מעגל מקשים שתו־לי סלה"
    },
    {
      "number": 7,
      "hebrew": "אמרתי ליהוה אלי אתה האזינה יהוה קול תחנוני"
    },
    {
      "number": 8,
      "hebrew": "יהוה אדני עז ישועתי סכתה לראשי ביום נשק"
    },
    {
      "number": 9,
      "hebrew": "אל־תתן יהוה מאויי רשע זממו אל־תפק ירומו סלה"
    },
    {
      "number": 10,
      "hebrew": "ראש מסבי עמל שפתימו יכסומו [יכסמו]"
    },
    {
      "number": 11,
      "hebrew": "ימיטו [ימוטו] עליהם גחלים באש יפלם במהמרות בל־יקומו"
    },
    {
      "number": 12,
      "hebrew": "איש לשון בל־יכון בארץ איש־חמס רע יצודנו למדחפת"
    },
    {
      "number": 13,
      "hebrew": "ידעת [ידעתי] כי־יעשה יהוה דין עני משפט אבינים"
    },
    {
      "number": 14,
      "hebrew": "אך צדיקים יודו לשמך ישבו ישרים את־פניך"
    }
  ]
}