{
  "book": "Psalms",
  "bookHebrew": "תהלים",
  "chapter": 56,
  "verses": [
    {
      "number": 1,
      "hebrew": "למנצח על־יונת אלם רחקים לדוד מכתם באחז אתו פלשתים בגת"
    },
    {
      "number": 2,
      "hebrew": "חנני אלהים כי־שאפני אנוש כל־היום לחם ילחצני"
    },
    {
      "number": 3,
      "hebrew": "שאפו שוררי כל־היום כי־רבים לחמים לי מרום"
    },
    {
      "number": 4,
      "hebrew": "יום אירא אני אליך אבטח"
    },
    {
      "number": 5,
      "hebrew": "באלהים אהלל דברו באלהים בטחתי לא אירא מה־יעשה בשר לי"
    },
    {
      "number": 6,
      "hebrew": "כל־היום דברי יעצבו עלי כל־מחשבתם לרע"
    },
    {
      "number": 7,
      "hebrew": "יגורו יצפינו [יצפונו] המה עקבי ישמרו כאשר קוו נפשי"
    },
    {
      "number": 8,
      "hebrew": "על־און פלט־למו באף עמים הורד אלהים"
    },
    {
      "number": 9,
      "hebrew": "נדי ספרתה אתה שימה דמעתי בנאדך הלא בספרתך"
    },
    {
      "number": 10,
      "hebrew": "אז ישובו אויבי אחור ביום אקרא זה־ידעתי כי־אלהים לי"
    },
    {
      "number": 11,
      "hebrew": "באלהים אהלל דבר ביהוה אהלל דבר"
    },
    {
      "number": 12,
      "hebrew": "באלהים בטחתי לא אירא מה־יעשה אדם לי"
    },
    {
      "number": 13,
      "hebrew": "עלי אלהים נדריך אשלם תודת לך"
    },
    {
      "number": 14,
      "hebrew": "כי הצלת נפשי ממות הלא רגלי מדחי להתהלך לפני אלהים באור החיים"
    }
  ]
}