{
  "book": "Psalms",
  "bookHebrew": "תהלים",
  "chapter": 40,
  "verses": [
    {
      "number": 1,
      "hebrew": "למנצח לדוד מזמור"
    },
    {
      "number": 2,
      "hebrew": "קוה קויתי יהוה ויט אלי וישמע שועתי"
    },
    {
      "number": 3,
      "hebrew": "ויעלני מבור שאון מטיט היון ויקם על־סלע רגלי כונן אשרי"
    },
    {
      "number": 4,
      "hebrew": "ויתן בפי שיר חדש תהלה לאלהינו יראו רבים וייראו ויבטחו ביהוה"
    },
    {
      "number": 5,
      "hebrew": "אשרי הגבר אשר־שם יהוה מבטחו ולא־פנה אל־רהבים ושטי כזב"
    },
    {
      "number": 6,
      "hebrew": "רבות עשית אתה יהוה אלהי נפלאתיך ומחשבתיך אלינו אין ערך אליך אגידה ואדברה עצמו מספר"
    },
    {
      "number": 7,
      "hebrew": "זבח ומנחה לא־חפצת אזנים כרית לי עולה וחטאה לא שאלת"
    },
    {
      "number": 8,
      "hebrew": "אז אמרתי הנה־באתי במגלת־ספר כתוב עלי"
    },
    {
      "number": 9,
      "hebrew": "לעשות־רצונך אלהי חפצתי ותורתך בתוך מעי"
    },
    {
      "number": 10,
      "hebrew": "בשרתי צדק בקהל רב הנה שפתי לא אכלא יהוה אתה ידעת"
    },
    {
      "number": 11,
      "hebrew": "צדקתך לא־כסיתי בתוך לבי אמונתך ותשועתך אמרתי לא־כחדתי חסדך ואמתך לקהל רב"
    },
    {
      "number": 12,
      "hebrew": "אתה יהוה לא־תכלא רחמיך ממני חסדך ואמתך תמיד יצרוני"
    },
    {
      "number": 13,
      "hebrew": "כי אפפו־עלי רעות עד־אין מספר השיגוני עונתי ולא־יכלתי לראות עצמו משערות ראשי ולבי עזבני"
    },
    {
      "number": 14,
      "hebrew": "רצה יהוה להצילני יהוה לעזרתי חושה"
    },
    {
      "number": 15,
      "hebrew": "יבשו ויחפרו יחד מבקשי נפשי לספותה יסגו אחור ויכלמו חפצי רעתי"
    },
    {
      "number": 16,
      "hebrew": "ישמו על־עקב בשתם האמרים לי האח האח"
    },
    {
      "number": 17,
      "hebrew": "ישישו וישמחו בך כל־מבקשיך יאמרו תמיד יגדל יהוה אהבי תשועתך"
    },
    {
      "number": 18,
      "hebrew": "ואני עני ואביון אדני יחשב לי עזרתי ומפלטי אתה אלהי אל־תאחר"
    }
  ]
}