{
  "book": "Psalms",
  "bookHebrew": "תהלים",
  "chapter": 35,
  "verses": [
    {
      "number": 1,
      "hebrew": "לדוד ריבה יהוה את־יריבי לחם את־לחמי"
    },
    {
      "number": 2,
      "hebrew": "החזק מגן וצנה וקומה בעזרתי"
    },
    {
      "number": 3,
      "hebrew": "והרק חנית וסגר לקראת רדפי אמר לנפשי ישעתך אני"
    },
    {
      "number": 4,
      "hebrew": "יבשו ויכלמו מבקשי נפשי יסגו אחור ויחפרו חשבי רעתי"
    },
    {
      "number": 5,
      "hebrew": "יהיו כמץ לפני־רוח ומלאך יהוה דוחה"
    },
    {
      "number": 6,
      "hebrew": "יהי־דרכם חשך וחלקלקות ומלאך יהוה רדפם"
    },
    {
      "number": 7,
      "hebrew": "כי־חנם טמנו־לי שחת רשתם חנם חפרו לנפשי"
    },
    {
      "number": 8,
      "hebrew": "תבואהו שואה לא־ידע ורשתו אשר־טמן תלכדו בשואה יפל־בה"
    },
    {
      "number": 9,
      "hebrew": "ונפשי תגיל ביהוה תשיש בישועתו"
    },
    {
      "number": 10,
      "hebrew": "כל עצמותי תאמרנה יהוה מי כמוך מציל עני מחזק ממנו ועני ואביון מגזלו"
    },
    {
      "number": 11,
      "hebrew": "יקומון עדי חמס אשר לא־ידעתי ישאלוני"
    },
    {
      "number": 12,
      "hebrew": "ישלמוני רעה תחת טובה שכול לנפשי"
    },
    {
      "number": 13,
      "hebrew": "ואני בחלותם לבושי שק עניתי בצום נפשי ותפלתי על־חיקי תשוב"
    },
    {
      "number": 14,
      "hebrew": "כרע־כאח לי התהלכתי כאבל־אם קדר שחותי"
    },
    {
      "number": 15,
      "hebrew": "ובצלעי שמחו ונאספו נאספו עלי נכים ולא ידעתי קרעו ולא־דמו"
    },
    {
      "number": 16,
      "hebrew": "בחנפי לעגי מעוג חרק עלי שנימו"
    },
    {
      "number": 17,
      "hebrew": "אדני כמה תראה השיבה נפשי משאיהם מכפירים יחידתי"
    },
    {
      "number": 18,
      "hebrew": "אודך בקהל רב בעם עצום אהללך"
    },
    {
      "number": 19,
      "hebrew": "אל־ישמחו־לי איבי שקר שנאי חנם יקרצו־עין"
    },
    {
      "number": 20,
      "hebrew": "כי לא שלום ידברו ועל רגעי־ארץ דברי מרמות יחשבון"
    },
    {
      "number": 21,
      "hebrew": "וירחיבו עלי פיהם אמרו האח האח ראתה עינינו"
    },
    {
      "number": 22,
      "hebrew": "ראיתה יהוה אל־תחרש אדני אל־תרחק ממני"
    },
    {
      "number": 23,
      "hebrew": "העירה והקיצה למשפטי אלהי ואדני לריבי"
    },
    {
      "number": 24,
      "hebrew": "שפטני כצדקך יהוה אלהי ואל־ישמחו־לי"
    },
    {
      "number": 25,
      "hebrew": "אל־יאמרו בלבם האח נפשנו אל־יאמרו בלענוהו"
    },
    {
      "number": 26,
      "hebrew": "יבשו ויחפרו יחדו שמחי רעתי ילבשו־בשת וכלמה המגדילים עלי"
    },
    {
      "number": 27,
      "hebrew": "ירנו וישמחו חפצי צדקי ויאמרו תמיד יגדל יהוה החפץ שלום עבדו"
    },
    {
      "number": 28,
      "hebrew": "ולשוני תהגה צדקך כל־היום תהלתך"
    }
  ]
}