{
  "book": "Psalms",
  "bookHebrew": "תהלים",
  "chapter": 48,
  "verses": [
    {
      "number": 1,
      "hebrew": "שיר מזמור לבני־קרח"
    },
    {
      "number": 2,
      "hebrew": "גדול יהוה ומהלל מאד בעיר אלהינו הר־קדשו"
    },
    {
      "number": 3,
      "hebrew": "יפה נוף משוש כל־הארץ הר־ציון ירכתי צפון קרית מלך רב"
    },
    {
      "number": 4,
      "hebrew": "אלהים בארמנותיה נודע למשגב"
    },
    {
      "number": 5,
      "hebrew": "כי־הנה המלכים נועדו עברו יחדו"
    },
    {
      "number": 6,
      "hebrew": "המה ראו כן תמהו נבהלו נחפזו"
    },
    {
      "number": 7,
      "hebrew": "רעדה אחזתם שם חיל כיולדה"
    },
    {
      "number": 8,
      "hebrew": "ברוח קדים תשבר אניות תרשיש"
    },
    {
      "number": 9,
      "hebrew": "כאשר שמענו כן ראינו בעיר־יהוה צבאות בעיר אלהינו אלהים יכוננה עד־עולם סלה"
    },
    {
      "number": 10,
      "hebrew": "דמינו אלהים חסדך בקרב היכלך"
    },
    {
      "number": 11,
      "hebrew": "כשמך אלהים כן תהלתך על־קצוי־ארץ צדק מלאה ימינך"
    },
    {
      "number": 12,
      "hebrew": "ישמח הר־ציון תגלנה בנות יהודה למען משפטיך"
    },
    {
      "number": 13,
      "hebrew": "סבו ציון והקיפוה ספרו מגדליה"
    },
    {
      "number": 14,
      "hebrew": "שיתו לבכם לחילה פסגו ארמנותיה למען תספרו לדור אחרון"
    },
    {
      "number": 15,
      "hebrew": "כי זה אלהים אלהינו עולם ועד הוא ינהגנו על־מות"
    }
  ]
}