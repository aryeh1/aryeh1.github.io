{
  "book": "Psalms",
  "bookHebrew": "תהלים",
  "chapter": 26,
  "verses": [
    {
      "number": 1,
      "hebrew": "לדוד שפטני יהוה כי־אני בתמי הלכתי וביהוה בטחתי לא אמעד"
    },
    {
      "number": 2,
      "hebrew": "בחנני יהוה ונסני צרופה [צרפה] כליותי ולבי"
    },
    {
      "number": 3,
      "hebrew": "כי־חסדך לנגד עיני והתהלכתי באמתך"
    },
    {
      "number": 4,
      "hebrew": "לא־ישבתי עם־מתי־שוא ועם נעלמים לא אבוא"
    },
    {
      "number": 5,
      "hebrew": "שנאתי קהל מרעים ועם־רשעים לא אשב"
    },
    {
      "number": 6,
      "hebrew": "ארחץ בנקיון כפי ואסבבה את־מזבחך יהוה"
    },
    {
      "number": 7,
      "hebrew": "לשמע בקול תודה ולספר כל־נפלאותיך"
    },
    {
      "number": 8,
      "hebrew": "יהוה אהבתי מעון ביתך ומקום משכן כבודך"
    },
    {
      "number": 9,
      "hebrew": "אל־תאסף עם־חטאים נפשי ועם־אנשי דמים חיי"
    },
    {
      "number": 10,
      "hebrew": "אשר־בידיהם זמה וימינם מלאה שחד"
    },
    {
      "number": 11,
      "hebrew": "ואני בתמי אלך פדני וחנני"
    },
    {
      "number": 12,
      "hebrew": "רגלי עמדה במישור במקהלים אברך יהוה"
    }
  ]
}