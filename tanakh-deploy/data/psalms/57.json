{
  "book": "Psalms",
  "bookHebrew": "תהלים",
  "chapter": 57,
  "verses": [
    {
      "number": 1,
      "hebrew": "למנצח אל־תשחת לדוד מכתם בברחו מפני־שאול במערה"
    },
    {
      "number": 2,
      "hebrew": "חנני אלהים חנני כי בך חסיה נפשי ובצל־כנפיך אחסה עד יעבר הוות"
    },
    {
      "number": 3,
      "hebrew": "אקרא לאלהים עליון לאל גמר עלי"
    },
    {
      "number": 4,
      "hebrew": "ישלח משמים ויושיעני חרף שאפי סלה ישלח אלהים חסדו ואמתו"
    },
    {
      "number": 5,
      "hebrew": "נפשי בתוך לבאם אשכבה להטים בני־אדם שניהם חנית וחצים ולשונם חרב חדה"
    },
    {
      "number": 6,
      "hebrew": "רומה על־השמים אלהים על כל־הארץ כבודך"
    },
    {
      "number": 7,
      "hebrew": "רשת הכינו לפעמי כפף נפשי כרו לפני שיחה נפלו בתוכה סלה"
    },
    {
      "number": 8,
      "hebrew": "נכון לבי אלהים נכון לבי אשירה ואזמרה"
    },
    {
      "number": 9,
      "hebrew": "עורה כבודי עורה הנבל וכנור אעירה שחר"
    },
    {
      "number": 10,
      "hebrew": "אודך בעמים אדני אזמרך בל־אמים"
    },
    {
      "number": 11,
      "hebrew": "כי־גדל עד־שמים חסדך ועד־שחקים אמתך"
    },
    {
      "number": 12,
      "hebrew": "רומה על־שמים אלהים על כל־הארץ כבודך"
    }
  ]
}