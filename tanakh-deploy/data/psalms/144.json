{
  "book": "Psalms",
  "bookHebrew": "תהלים",
  "chapter": 144,
  "verses": [
    {
      "number": 1,
      "hebrew": "לדוד ברוך יהוה צורי המלמד ידי לקרב אצבעותי למלחמה"
    },
    {
      "number": 2,
      "hebrew": "חסדי ומצודתי משגבי ומפלטי לי מגני ובו חסיתי הרודד עמי תחתי"
    },
    {
      "number": 3,
      "hebrew": "יהוה מה־אדם ותדעהו בן־אנוש ותחשבהו"
    },
    {
      "number": 4,
      "hebrew": "אדם להבל דמה ימיו כצל עובר"
    },
    {
      "number": 5,
      "hebrew": "יהוה הט־שמיך ותרד גע בהרים ויעשנו"
    },
    {
      "number": 6,
      "hebrew": "ברוק ברק ותפיצם שלח חציך ותהמם"
    },
    {
      "number": 7,
      "hebrew": "שלח ידיך ממרום פצני והצילני ממים רבים מיד בני נכר"
    },
    {
      "number": 8,
      "hebrew": "אשר פיהם דבר־שוא וימינם ימין שקר"
    },
    {
      "number": 9,
      "hebrew": "א‍להים שיר חדש אשירה לך בנבל עשור אזמרה־לך"
    },
    {
      "number": 10,
      "hebrew": "הנותן תשועה למלכים הפוצה את־דוד עבדו מחרב רעה"
    },
    {
      "number": 11,
      "hebrew": "פצני והצילני מיד בני־נכר אשר פיהם דבר־שוא וימינם ימין שקר"
    },
    {
      "number": 12,
      "hebrew": "אשר בנינו כנטעים מגדלים בנעוריהם בנותינו כזוית מחטבות תבנית היכל"
    },
    {
      "number": 13,
      "hebrew": "מזוינו מלאים מפיקים מזן אל־זן צאוננו מאליפות מרבבות בחוצותינו"
    },
    {
      "number": 14,
      "hebrew": "אלופינו מסבלים אין־פרץ ואין יוצאת ואין צוחה ברחבתינו"
    },
    {
      "number": 15,
      "hebrew": "אשרי העם שככה לו אשרי העם שיהוה אלהיו"
    }
  ]
}