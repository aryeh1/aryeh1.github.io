{
  "book": "Psalms",
  "bookHebrew": "תהלים",
  "chapter": 135,
  "verses": [
    {
      "number": 1,
      "hebrew": "הללו יה הללו את־שם יהוה הללו עבדי יהוה"
    },
    {
      "number": 2,
      "hebrew": "שעמדים בבית יהוה בחצרות בית אלהינו"
    },
    {
      "number": 3,
      "hebrew": "הללו־יה כי־טוב יהוה זמרו לשמו כי נעים"
    },
    {
      "number": 4,
      "hebrew": "כי־יעקב בחר לו יה ישראל לסגלתו"
    },
    {
      "number": 5,
      "hebrew": "כי אני ידעתי כי־גדול יהוה ואדנינו מכל־אלהים"
    },
    {
      "number": 6,
      "hebrew": "כל אשר־חפץ יהוה עשה בשמים ובארץ בימים וכל־תהומות"
    },
    {
      "number": 7,
      "hebrew": "מעלה נשאים מקצה הארץ ברקים למטר עשה מוצא־רוח מאוצרותיו"
    },
    {
      "number": 8,
      "hebrew": "שהכה בכורי מצרים מאדם עד־בהמה"
    },
    {
      "number": 9,
      "hebrew": "שלח אתות ומפתים בתוככי מצרים בפרעה ובכל־עבדיו"
    },
    {
      "number": 10,
      "hebrew": "שהכה גוים רבים והרג מלכים עצומים"
    },
    {
      "number": 11,
      "hebrew": "לסיחון מלך האמרי ולעוג מלך הבשן ולכל ממלכות כנען"
    },
    {
      "number": 12,
      "hebrew": "ונתן ארצם נחלה נחלה לישראל עמו"
    },
    {
      "number": 13,
      "hebrew": "יהוה שמך לעולם יהוה זכרך לדר־ודר"
    },
    {
      "number": 14,
      "hebrew": "כי־ידין יהוה עמו ועל־עבדיו יתנחם"
    },
    {
      "number": 15,
      "hebrew": "עצבי הגוים כסף וזהב מעשה ידי אדם"
    },
    {
      "number": 16,
      "hebrew": "פה־להם ולא ידברו עינים להם ולא יראו"
    },
    {
      "number": 17,
      "hebrew": "אזנים להם ולא יאזינו אף אין־יש־רוח בפיהם"
    },
    {
      "number": 18,
      "hebrew": "כמוהם יהיו עשיהם כל אשר־בטח בהם"
    },
    {
      "number": 19,
      "hebrew": "בית ישראל ברכו את־יהוה בית אהרן ברכו את־יהוה"
    },
    {
      "number": 20,
      "hebrew": "בית הלוי ברכו את־יהוה יראי יהוה ברכו את־יהוה"
    },
    {
      "number": 21,
      "hebrew": "ברוך יהוה מציון שכן ירושלם הללו־יה"
    }
  ]
}