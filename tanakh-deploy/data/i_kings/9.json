{
  "book": "I Kings",
  "bookHebrew": "מלכים א",
  "chapter": 9,
  "verses": [
    {
      "number": 1,
      "hebrew": "ויהי ככלות שלמה לבנות את־בית־יהוה ואת־בית המלך ואת כל־חשק שלמה אשר חפץ לעשות"
    },
    {
      "number": 2,
      "hebrew": "וירא יהוה אל־שלמה שנית כאשר נראה אליו בגבעון"
    },
    {
      "number": 3,
      "hebrew": "ויאמר יהוה אליו שמעתי את־תפלתך ואת־תחנתך אשר התחננתה לפני הקדשתי את־הבית הזה אשר בנתה לשום־שמי שם עד־עולם והיו עיני ולבי שם כל־הימים"
    },
    {
      "number": 4,
      "hebrew": "ואתה אם־תלך לפני כאשר הלך דוד אביך בתם־לבב ובישר לעשות ככל אשר צויתיך חקי ומשפטי תשמר"
    },
    {
      "number": 5,
      "hebrew": "והקמתי את־כסא ממלכתך על־ישראל לעלם כאשר דברתי על־דוד אביך לאמר לא־יכרת לך איש מעל כסא ישראל"
    },
    {
      "number": 6,
      "hebrew": "אם־שוב תשבון אתם ובניכם מאחרי ולא תשמרו מצותי חקתי אשר נתתי לפניכם והלכתם ועבדתם אלהים אחרים והשתחויתם להם"
    },
    {
      "number": 7,
      "hebrew": "והכרתי את־ישראל מעל פני האדמה אשר נתתי להם ואת־הבית אשר הקדשתי לשמי אשלח מעל פני והיה ישראל למשל ולשנינה בכל־העמים"
    },
    {
      "number": 8,
      "hebrew": "והבית הזה יהיה עליון כל־עבר עליו ישם ושרק ואמרו על־מה עשה יהוה ככה לארץ הזאת ולבית הזה"
    },
    {
      "number": 9,
      "hebrew": "ואמרו על אשר עזבו את־יהוה אלהיהם אשר הוציא את־אבתם מארץ מצרים ויחזקו באלהים אחרים וישתחו [וישתחוו] להם ויעבדם על־כן הביא יהוה עליהם את כל־הרעה הזאת"
    },
    {
      "number": 10,
      "hebrew": "ויהי מקצה עשרים שנה אשר־בנה שלמה את־שני הבתים את־בית יהוה ואת־בית המלך"
    },
    {
      "number": 11,
      "hebrew": "חירם מלך־צר נשא את־שלמה בעצי ארזים ובעצי ברושים ובזהב לכל־חפצו אז יתן המלך שלמה לחירם עשרים עיר בארץ הגליל"
    },
    {
      "number": 12,
      "hebrew": "ויצא חירם מצר לראות את־הערים אשר נתן־לו שלמה ולא ישרו בעיניו"
    },
    {
      "number": 13,
      "hebrew": "ויאמר מה הערים האלה אשר־נתתה לי אחי ויקרא להם ארץ כבול עד היום הזה"
    },
    {
      "number": 14,
      "hebrew": "וישלח חירם למלך מאה ועשרים ככר זהב"
    },
    {
      "number": 15,
      "hebrew": "וזה דבר־המס אשר־העלה המלך שלמה לבנות את־בית יהוה ואת־ביתו ואת־המלוא ואת חומת ירושלם ואת־חצר ואת־מגדו ואת־גזר"
    },
    {
      "number": 16,
      "hebrew": "פרעה מלך־מצרים עלה וילכד את־גזר וישרפה באש ואת־הכנעני הישב בעיר הרג ויתנה שלחים לבתו אשת שלמה"
    },
    {
      "number": 17,
      "hebrew": "ויבן שלמה את־גזר ואת־בית חרן תחתון"
    },
    {
      "number": 18,
      "hebrew": "ואת־בעלת ואת־תמר [תדמר] במדבר בארץ"
    },
    {
      "number": 19,
      "hebrew": "ואת כל־ערי המסכנות אשר היו לשלמה ואת ערי הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ ממשלתו"
    },
    {
      "number": 20,
      "hebrew": "כל־העם הנותר מן־האמרי החתי הפרזי החוי והיבוסי אשר לא־מבני ישראל המה"
    },
    {
      "number": 21,
      "hebrew": "בניהם אשר נתרו אחריהם בארץ אשר לא־יכלו בני ישראל להחרימם ויעלם שלמה למס־עבד עד היום הזה"
    },
    {
      "number": 22,
      "hebrew": "ומבני ישראל לא־נתן שלמה עבד כי־הם אנשי המלחמה ועבדיו ושריו ושלשיו ושרי רכבו ופרשיו"
    },
    {
      "number": 23,
      "hebrew": "אלה שרי הנצבים אשר על־המלאכה לשלמה חמשים וחמש מאות הרדים בעם העשים במלאכה"
    },
    {
      "number": 24,
      "hebrew": "אך בת־פרעה עלתה מעיר דוד אל־ביתה אשר בנה־לה אז בנה את־המלוא"
    },
    {
      "number": 25,
      "hebrew": "והעלה שלמה שלש פעמים בשנה עלות ושלמים על־המזבח אשר בנה ליהוה והקטיר אתו אשר לפני יהוה ושלם את־הבית"
    },
    {
      "number": 26,
      "hebrew": "ואני עשה המלך שלמה בעציון־גבר אשר את־אלות על־שפת ים־סוף בארץ אדום"
    },
    {
      "number": 27,
      "hebrew": "וישלח חירם באני את־עבדיו אנשי אניות ידעי הים עם עבדי שלמה"
    },
    {
      "number": 28,
      "hebrew": "ויבאו אופירה ויקחו משם זהב ארבע־מאות ועשרים ככר ויבאו אל־המלך שלמה"
    }
  ]
}