{
  "book": "I Kings",
  "bookHebrew": "מלכים א",
  "chapter": 8,
  "verses": [
    {
      "number": 1,
      "hebrew": "אז יקהל שלמה את־זקני ישראל את־כל־ראשי המטות נשיאי האבות לבני ישראל אל־המלך שלמה ירושלם להעלות את־ארון ברית־יהוה מעיר דוד היא ציון"
    },
    {
      "number": 2,
      "hebrew": "ויקהלו אל־המלך שלמה כל־איש ישראל בירח האתנים בחג הוא החדש השביעי"
    },
    {
      "number": 3,
      "hebrew": "ויבאו כל זקני ישראל וישאו הכהנים את־הארון"
    },
    {
      "number": 4,
      "hebrew": "ויעלו את־ארון יהוה ואת־אהל מועד ואת־כל־כלי הקדש אשר באהל ויעלו אתם הכהנים והלוים"
    },
    {
      "number": 5,
      "hebrew": "והמלך שלמה וכל־עדת ישראל הנועדים עליו אתו לפני הארון מזבחים צאן ובקר אשר לא־יספרו ולא ימנו מרב"
    },
    {
      "number": 6,
      "hebrew": "ויבאו הכהנים את־ארון ברית־יהוה אל־מקומו אל־דביר הבית אל־קדש הקדשים אל־תחת כנפי הכרובים"
    },
    {
      "number": 7,
      "hebrew": "כי הכרובים פרשים כנפים אל־מקום הארון ויסכו הכרבים על־הארון ועל־בדיו מלמעלה"
    },
    {
      "number": 8,
      "hebrew": "ויארכו הבדים ויראו ראשי הבדים מן־הקדש על־פני הדביר ולא יראו החוצה ויהיו שם עד היום הזה"
    },
    {
      "number": 9,
      "hebrew": "אין בארון רק שני לחות האבנים אשר הנח שם משה בחרב אשר כרת יהוה עם־בני ישראל בצאתם מארץ מצרים"
    },
    {
      "number": 10,
      "hebrew": "ויהי בצאת הכהנים מן־הקדש והענן מלא את־בית יהוה"
    },
    {
      "number": 11,
      "hebrew": "ולא־יכלו הכהנים לעמד לשרת מפני הענן כי־מלא כבוד־יהוה את־בית יהוה"
    },
    {
      "number": 12,
      "hebrew": "אז אמר שלמה יהוה אמר לשכן בערפל"
    },
    {
      "number": 13,
      "hebrew": "בנה בניתי בית זבל לך מכון לשבתך עולמים"
    },
    {
      "number": 14,
      "hebrew": "ויסב המלך את־פניו ויברך את כל־קהל ישראל וכל־קהל ישראל עמד"
    },
    {
      "number": 15,
      "hebrew": "ויאמר ברוך יהוה אלהי ישראל אשר דבר בפיו את דוד אבי ובידו מלא לאמר"
    },
    {
      "number": 16,
      "hebrew": "מן־היום אשר הוצאתי את־עמי את־ישראל ממצרים לא־בחרתי בעיר מכל שבטי ישראל לבנות בית להיות שמי שם ואבחר בדוד להיות על־עמי ישראל"
    },
    {
      "number": 17,
      "hebrew": "ויהי עם־לבב דוד אבי לבנות בית לשם יהוה אלהי ישראל"
    },
    {
      "number": 18,
      "hebrew": "ויאמר יהוה אל־דוד אבי יען אשר היה עם־לבבך לבנות בית לשמי הטיבת כי היה עם־לבבך"
    },
    {
      "number": 19,
      "hebrew": "רק אתה לא תבנה הבית כי אם־בנך היצא מחלציך הוא־יבנה הבית לשמי"
    },
    {
      "number": 20,
      "hebrew": "ויקם יהוה את־דברו אשר דבר ואקם תחת דוד אבי ואשב על־כסא ישראל כאשר דבר יהוה ואבנה הבית לשם יהוה אלהי ישראל"
    },
    {
      "number": 21,
      "hebrew": "ואשם שם מקום לארון אשר־שם ברית יהוה אשר כרת עם־אבתינו בהוציאו אתם מארץ מצרים"
    },
    {
      "number": 22,
      "hebrew": "ויעמד שלמה לפני מזבח יהוה נגד כל־קהל ישראל ויפרש כפיו השמים"
    },
    {
      "number": 23,
      "hebrew": "ויאמר יהוה אלהי ישראל אין־כמוך אלהים בשמים ממעל ועל־הארץ מתחת שמר הברית והחסד לעבדיך ההלכים לפניך בכל־לבם"
    },
    {
      "number": 24,
      "hebrew": "אשר שמרת לעבדך דוד אבי את אשר־דברת לו ותדבר בפיך ובידך מלאת כיום הזה"
    },
    {
      "number": 25,
      "hebrew": "ועתה יהוה אלהי ישראל שמר לעבדך דוד אבי את אשר דברת לו לאמר לא־יכרת לך איש מלפני ישב על־כסא ישראל רק אם־ישמרו בניך את־דרכם ללכת לפני כאשר הלכת לפני"
    },
    {
      "number": 26,
      "hebrew": "ועתה אלהי ישראל יאמן נא דבריך [דברך] אשר דברת לעבדך דוד אבי"
    },
    {
      "number": 27,
      "hebrew": "כי האמנם ישב אלהים על־הארץ הנה השמים ושמי השמים לא יכלכלוך אף כי־הבית הזה אשר בניתי"
    },
    {
      "number": 28,
      "hebrew": "ופנית אל־תפלת עבדך ואל־תחנתו יהוה אלהי לשמע אל־הרנה ואל־התפלה אשר עבדך מתפלל לפניך היום"
    },
    {
      "number": 29,
      "hebrew": "להיות עינך פתחות אל־הבית הזה לילה ויום אל־המקום אשר אמרת יהיה שמי שם לשמע אל־התפלה אשר יתפלל עבדך אל־המקום הזה"
    },
    {
      "number": 30,
      "hebrew": "ושמעת אל־תחנת עבדך ועמך ישראל אשר יתפללו אל־המקום הזה ואתה תשמע אל־מקום שבתך אל־השמים ושמעת וסלחת"
    },
    {
      "number": 31,
      "hebrew": "את אשר יחטא איש לרעהו ונשא־בו אלה להאלתו ובא אלה לפני מזבחך בבית הזה"
    },
    {
      "number": 32,
      "hebrew": "ואתה תשמע השמים ועשית ושפטת את־עבדיך להרשיע רשע לתת דרכו בראשו ולהצדיק צדיק לתת לו כצדקתו"
    },
    {
      "number": 33,
      "hebrew": "בהנגף עמך ישראל לפני אויב אשר יחטאו־לך ושבו אליך והודו את־שמך והתפללו והתחננו אליך בבית הזה"
    },
    {
      "number": 34,
      "hebrew": "ואתה תשמע השמים וסלחת לחטאת עמך ישראל והשבתם אל־האדמה אשר נתת לאבותם"
    },
    {
      "number": 35,
      "hebrew": "בהעצר שמים ולא־יהיה מטר כי יחטאו־לך והתפללו אל־המקום הזה והודו את־שמך ומחטאתם ישובון כי תענם"
    },
    {
      "number": 36,
      "hebrew": "ואתה תשמע השמים וסלחת לחטאת עבדיך ועמך ישראל כי תורם את־הדרך הטובה אשר ילכו־בה ונתתה מטר על־ארצך אשר־נתתה לעמך לנחלה"
    },
    {
      "number": 37,
      "hebrew": "רעב כי־יהיה בארץ דבר כי־יהיה שדפון ירקון ארבה חסיל כי יהיה כי יצר־לו איבו בארץ שעריו כל־נגע כל־מחלה"
    },
    {
      "number": 38,
      "hebrew": "כל־תפלה כל־תחנה אשר תהיה לכל־האדם לכל עמך ישראל אשר ידעון איש נגע לבבו ופרש כפיו אל־הבית הזה"
    },
    {
      "number": 39,
      "hebrew": "ואתה תשמע השמים מכון שבתך וסלחת ועשית ונתת לאיש ככל־דרכיו אשר תדע את־לבבו כי־אתה ידעת לבדך את־לבב כל־בני האדם"
    },
    {
      "number": 40,
      "hebrew": "למען יראוך כל־הימים אשר־הם חיים על־פני האדמה אשר נתתה לאבתינו"
    },
    {
      "number": 41,
      "hebrew": "וגם אל־הנכרי אשר לא־מעמך ישראל הוא ובא מארץ רחוקה למען שמך"
    },
    {
      "number": 42,
      "hebrew": "כי ישמעון את־שמך הגדול ואת־ידך החזקה וזרעך הנטויה ובא והתפלל אל־הבית הזה"
    },
    {
      "number": 43,
      "hebrew": "אתה תשמע השמים מכון שבתך ועשית ככל אשר־יקרא אליך הנכרי למען ידעון כל־עמי הארץ את־שמך ליראה אתך כעמך ישראל ולדעת כי־שמך נקרא על־הבית הזה אשר בניתי"
    },
    {
      "number": 44,
      "hebrew": "כי־יצא עמך למלחמה על־איבו בדרך אשר תשלחם והתפללו אל־יהוה דרך העיר אשר בחרת בה והבית אשר־בנתי לשמך"
    },
    {
      "number": 45,
      "hebrew": "ושמעת השמים את־תפלתם ואת־תחנתם ועשית משפטם"
    },
    {
      "number": 46,
      "hebrew": "כי יחטאו־לך כי אין אדם אשר לא־יחטא ואנפת בם ונתתם לפני אויב ושבום שביהם אל־ארץ האויב רחוקה או קרובה"
    },
    {
      "number": 47,
      "hebrew": "והשיבו אל־לבם בארץ אשר נשבו־שם ושבו והתחננו אליך בארץ שביהם לאמר חטאנו והעוינו רשענו"
    },
    {
      "number": 48,
      "hebrew": "ושבו אליך בכל־לבבם ובכל־נפשם בארץ איביהם אשר־שבו אתם והתפללו אליך דרך ארצם אשר נתתה לאבותם העיר אשר בחרת והבית אשר־בנית [בניתי] לשמך"
    },
    {
      "number": 49,
      "hebrew": "ושמעת השמים מכון שבתך את־תפלתם ואת־תחנתם ועשית משפטם"
    },
    {
      "number": 50,
      "hebrew": "וסלחת לעמך אשר חטאו־לך ולכל־פשעיהם אשר פשעו־בך ונתתם לרחמים לפני שביהם ורחמום"
    },
    {
      "number": 51,
      "hebrew": "כי־עמך ונחלתך הם אשר הוצאת ממצרים מתוך כור הברזל"
    },
    {
      "number": 52,
      "hebrew": "להיות עיניך פתחות אל־תחנת עבדך ואל־תחנת עמך ישראל לשמע אליהם בכל קראם אליך"
    },
    {
      "number": 53,
      "hebrew": "כי־אתה הבדלתם לך לנחלה מכל עמי הארץ כאשר דברת ביד משה עבדך בהוציאך את־אבתינו ממצרים אדני יהוה"
    },
    {
      "number": 54,
      "hebrew": "ויהי ככלות שלמה להתפלל אל־יהוה את כל־התפלה והתחנה הזאת קם מלפני מזבח יהוה מכרע על־ברכיו וכפיו פרשות השמים"
    },
    {
      "number": 55,
      "hebrew": "ויעמד ויברך את כל־קהל ישראל קול גדול לאמר"
    },
    {
      "number": 56,
      "hebrew": "ברוך יהוה אשר נתן מנוחה לעמו ישראל ככל אשר דבר לא־נפל דבר אחד מכל דברו הטוב אשר דבר ביד משה עבדו"
    },
    {
      "number": 57,
      "hebrew": "יהי יהוה אלהינו עמנו כאשר היה עם־אבתינו אל־יעזבנו ואל־יטשנו"
    },
    {
      "number": 58,
      "hebrew": "להטות לבבנו אליו ללכת בכל־דרכיו ולשמר מצותיו וחקיו ומשפטיו אשר צוה את־אבתינו"
    },
    {
      "number": 59,
      "hebrew": "ויהיו דברי אלה אשר התחננתי לפני יהוה קרבים אל־יהוה אלהינו יומם ולילה לעשות משפט עבדו ומשפט עמו ישראל דבר־יום ביומו"
    },
    {
      "number": 60,
      "hebrew": "למען דעת כל־עמי הארץ כי יהוה הוא האלהים אין עוד"
    },
    {
      "number": 61,
      "hebrew": "והיה לבבכם שלם עם יהוה אלהינו ללכת בחקיו ולשמר מצותיו כיום הזה"
    },
    {
      "number": 62,
      "hebrew": "והמלך וכל־ישראל עמו זבחים זבח לפני יהוה"
    },
    {
      "number": 63,
      "hebrew": "ויזבח שלמה את זבח השלמים אשר זבח ליהוה בקר עשרים ושנים אלף וצאן מאה ועשרים אלף ויחנכו את־בית יהוה המלך וכל־בני ישראל"
    },
    {
      "number": 64,
      "hebrew": "ביום ההוא קדש המלך את־תוך החצר אשר לפני בית־יהוה כי־עשה שם את־העלה ואת־המנחה ואת חלבי השלמים כי־מזבח הנחשת אשר לפני יהוה קטן מהכיל את־העלה ואת־המנחה ואת חלבי השלמים"
    },
    {
      "number": 65,
      "hebrew": "ויעש שלמה בעת־ההיא את־החג וכל־ישראל עמו קהל גדול מלבוא חמת עד־נחל מצרים לפני יהוה אלהינו שבעת ימים ושבעת ימים ארבעה עשר יום"
    },
    {
      "number": 66,
      "hebrew": "ביום השמיני שלח את־העם ויברכו את־המלך וילכו לאהליהם שמחים וטובי לב על כל־הטובה אשר עשה יהוה לדוד עבדו ולישראל עמו"
    }
  ]
}