{
  "book": "I Kings",
  "bookHebrew": "מלכים א",
  "chapter": 7,
  "verses": [
    {
      "number": 1,
      "hebrew": "ואת־ביתו בנה שלמה שלש עשרה שנה ויכל את־כל־ביתו"
    },
    {
      "number": 2,
      "hebrew": "ויבן את־בית יער הלבנון מאה אמה ארכו וחמשים אמה רחבו ושלשים אמה קומתו על ארבעה טורי עמודי ארזים וכרתות ארזים על־העמודים"
    },
    {
      "number": 3,
      "hebrew": "וספן בארז ממעל על־הצלעת אשר על־העמודים ארבעים וחמשה חמשה עשר הטור"
    },
    {
      "number": 4,
      "hebrew": "ושקפים שלשה טורים ומחזה אל־מחזה שלש פעמים"
    },
    {
      "number": 5,
      "hebrew": "וכל־הפתחים והמזוזות רבעים שקף ומול מחזה אל־מחזה שלש פעמים"
    },
    {
      "number": 6,
      "hebrew": "ואת אולם העמודים עשה חמשים אמה ארכו ושלשים אמה רחבו ואולם על־פניהם ועמדים ועב על־פניהם"
    },
    {
      "number": 7,
      "hebrew": "ואולם הכסא אשר ישפט־שם אלם המשפט עשה וספון בארז מהקרקע עד־הקרקע"
    },
    {
      "number": 8,
      "hebrew": "וביתו אשר־ישב שם חצר האחרת מבית לאולם כמעשה הזה היה ובית יעשה לבת־פרעה אשר לקח שלמה כאולם הזה"
    },
    {
      "number": 9,
      "hebrew": "כל־אלה אבנים יקרת כמדת גזית מגררות במגרה מבית ומחוץ וממסד עד־הטפחות ומחוץ עד־החצר הגדולה"
    },
    {
      "number": 10,
      "hebrew": "ומיסד אבנים יקרות אבנים גדלות אבני עשר אמות ואבני שמנה אמות"
    },
    {
      "number": 11,
      "hebrew": "ומלמעלה אבנים יקרות כמדות גזית וארז"
    },
    {
      "number": 12,
      "hebrew": "וחצר הגדולה סביב שלשה טורים גזית וטור כרתת ארזים ולחצר בית־יהוה הפנימית ולאלם הבית"
    },
    {
      "number": 13,
      "hebrew": "וישלח המלך שלמה ויקח את־חירם מצר"
    },
    {
      "number": 14,
      "hebrew": "בן־אשה אלמנה הוא ממטה נפתלי ואביו איש־צרי חרש נחשת וימלא את־החכמה ואת־התבונה ואת־הדעת לעשות כל־מלאכה בנחשת ויבוא אל־המלך שלמה ויעש את־כל־מלאכתו"
    },
    {
      "number": 15,
      "hebrew": "ויצר את־שני העמודים נחשת שמנה עשרה אמה קומת העמוד האחד וחוט שתים־עשרה אמה יסב את־העמוד השני"
    },
    {
      "number": 16,
      "hebrew": "ושתי כתרת עשה לתת על־ראשי העמודים מצק נחשת חמש אמות קומת הכתרת האחת וחמש אמות קומת הכתרת השנית"
    },
    {
      "number": 17,
      "hebrew": "שבכים מעשה שבכה גדלים מעשה שרשרות לכתרת אשר על־ראש העמודים שבעה לכתרת האחת ושבעה לכתרת השנית"
    },
    {
      "number": 18,
      "hebrew": "ויעש את־העמודים ושני טורים סביב על־השבכה האחת לכסות את־הכתרת אשר על־ראש הרמנים וכן עשה לכתרת השנית"
    },
    {
      "number": 19,
      "hebrew": "וכתרת אשר על־ראש העמודים מעשה שושן באולם ארבע אמות"
    },
    {
      "number": 20,
      "hebrew": "וכתרת על־שני העמודים גם־ממעל מלעמת הבטן אשר לעבר שבכה [השבכה] והרמונים מאתים טרים סביב על הכתרת השנית"
    },
    {
      "number": 21,
      "hebrew": "ויקם את־העמדים לאלם ההיכל ויקם את־העמוד הימני ויקרא את־שמו יכין ויקם את־העמוד השמאלי ויקרא את־שמו בעז"
    },
    {
      "number": 22,
      "hebrew": "ועל ראש העמודים מעשה שושן ותתם מלאכת העמודים"
    },
    {
      "number": 23,
      "hebrew": "ויעש את־הים מוצק עשר באמה משפתו עד־שפתו עגל סביב וחמש באמה קומתו וקוה [וקו] שלשים באמה יסב אתו סביב"
    },
    {
      "number": 24,
      "hebrew": "ופקעים מתחת לשפתו סביב סבבים אתו עשר באמה מקפים את־הים סביב שני טורים הפקעים יצקים ביצקתו"
    },
    {
      "number": 25,
      "hebrew": "עמד על־שני עשר בקר שלשה פנים צפונה ושלשה פנים ימה ושלשה פנים נגבה ושלשה פנים מזרחה והים עליהם מלמעלה וכל־אחריהם ביתה"
    },
    {
      "number": 26,
      "hebrew": "ועביו טפח ושפתו כמעשה שפת־כוס פרח שושן אלפים בת יכיל"
    },
    {
      "number": 27,
      "hebrew": "ויעש את־המכנות עשר נחשת ארבע באמה ארך המכונה האחת וארבע באמה רחבה ושלש באמה קומתה"
    },
    {
      "number": 28,
      "hebrew": "וזה מעשה המכונה מסגרת להם ומסגרת בין השלבים"
    },
    {
      "number": 29,
      "hebrew": "ועל־המסגרות אשר בין השלבים אריות בקר וכרובים ועל־השלבים כן ממעל ומתחת לאריות ולבקר ליות מעשה מורד"
    },
    {
      "number": 30,
      "hebrew": "וארבעה אופני נחשת למכונה האחת וסרני נחשת וארבעה פעמתיו כתפת להם מתחת לכיר הכתפת יצקות מעבר איש ליות"
    },
    {
      "number": 31,
      "hebrew": "ופיהו מבית לכתרת ומעלה באמה ופיה עגל מעשה־כן אמה וחצי האמה וגם־על־פיה מקלעות ומסגרתיהם מרבעות לא עגלות"
    },
    {
      "number": 32,
      "hebrew": "וארבעת האופנים למתחת למסגרות וידות האופנים במכונה וקומת האופן האחד אמה וחצי האמה"
    },
    {
      "number": 33,
      "hebrew": "ומעשה האופנים כמעשה אופן המרכבה ידותם וגביהם וחשקיהם וחשריהם הכל מוצק"
    },
    {
      "number": 34,
      "hebrew": "וארבע כתפות אל ארבע פנות המכנה האחת מן־המכנה כתפיה"
    },
    {
      "number": 35,
      "hebrew": "ובראש המכונה חצי האמה קומה עגל סביב ועל ראש המכנה ידתיה ומסגרתיה ממנה"
    },
    {
      "number": 36,
      "hebrew": "ויפתח על־הלחת ידתיה ועל ומסגרתיה [מסגרתיה] כרובים אריות ותמרת כמער־איש וליות סביב"
    },
    {
      "number": 37,
      "hebrew": "כזאת עשה את עשר המכנות מוצק אחד מדה אחת קצב אחד לכלהנה"
    },
    {
      "number": 38,
      "hebrew": "ויעש עשרה כירות נחשת ארבעים בת יכיל הכיור האחד ארבע באמה הכיור האחד כיור אחד על־המכונה האחת לעשר המכנות"
    },
    {
      "number": 39,
      "hebrew": "ויתן את־המכנות חמש על־כתף הבית מימין וחמש על־כתף הבית משמאלו ואת־הים נתן מכתף הבית הימנית קדמה ממול נגב"
    },
    {
      "number": 40,
      "hebrew": "ויעש חירום את־הכירות ואת־היעים ואת־המזרקות ויכל חירם לעשות את־כל־המלאכה אשר עשה למלך שלמה בית יהוה"
    },
    {
      "number": 41,
      "hebrew": "עמדים שנים וגלת הכתרת אשר־על־ראש העמדים שתים והשבכות שתים לכסות את־שתי גלת הכתרת אשר על־ראש העמודים"
    },
    {
      "number": 42,
      "hebrew": "ואת־הרמנים ארבע מאות לשתי השבכות שני־טורים רמנים לשבכה האחת לכסות את־שתי גלת הכתרת אשר על־פני העמודים"
    },
    {
      "number": 43,
      "hebrew": "ואת־המכנות עשר ואת־הכירת עשרה על־המכנות"
    },
    {
      "number": 44,
      "hebrew": "ואת־הים האחד ואת־הבקר שנים־עשר תחת הים"
    },
    {
      "number": 45,
      "hebrew": "ואת־הסירות ואת־היעים ואת־המזרקות ואת כל־הכלים האהל [האלה] אשר עשה חירם למלך שלמה בית יהוה נחשת ממרט"
    },
    {
      "number": 46,
      "hebrew": "בככר הירדן יצקם המלך במעבה האדמה בין סכות ובין צרתן"
    },
    {
      "number": 47,
      "hebrew": "וינח שלמה את־כל־הכלים מרב מאד מאד לא נחקר משקל הנחשת"
    },
    {
      "number": 48,
      "hebrew": "ויעש שלמה את כל־הכלים אשר בית יהוה את מזבח הזהב ואת־השלחן אשר עליו לחם הפנים זהב"
    },
    {
      "number": 49,
      "hebrew": "ואת־המנרות חמש מימין וחמש משמאול לפני הדביר זהב סגור והפרח והנרת והמלקחים זהב"
    },
    {
      "number": 50,
      "hebrew": "והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדש הקדשים לדלתי הבית להיכל זהב"
    },
    {
      "number": 51,
      "hebrew": "ותשלם כל־המלאכה אשר עשה המלך שלמה בית יהוה ויבא שלמה את־קדשי דוד אביו את־הכסף ואת־הזהב ואת־הכלים נתן באצרות בית יהוה"
    }
  ]
}