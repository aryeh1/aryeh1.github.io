{
  "book": "I Kings",
  "bookHebrew": "מלכים א",
  "chapter": 21,
  "verses": [
    {
      "number": 1,
      "hebrew": "ויהי אחר הדברים האלה כרם היה לנבות היזרעאלי אשר ביזרעאל אצל היכל אחאב מלך שמרון"
    },
    {
      "number": 2,
      "hebrew": "וידבר אחאב אל־נבות לאמר תנה־לי את־כרמך ויהי־לי לגן־ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה־לך כסף מחיר זה"
    },
    {
      "number": 3,
      "hebrew": "ויאמר נבות אל־אחאב חלילה לי מיהוה מתתי את־נחלת אבתי לך"
    },
    {
      "number": 4,
      "hebrew": "ויבא אחאב אל־ביתו סר וזעף על־הדבר אשר־דבר אליו נבות היזרעאלי ויאמר לא־אתן לך את־נחלת אבותי וישכב על־מטתו ויסב את־פניו ולא־אכל לחם"
    },
    {
      "number": 5,
      "hebrew": "ותבא אליו איזבל אשתו ותדבר אליו מה־זה רוחך סרה ואינך אכל לחם"
    },
    {
      "number": 6,
      "hebrew": "וידבר אליה כי־אדבר אל־נבות היזרעאלי ואמר לו תנה־לי את־כרמך בכסף או אם־חפץ אתה אתנה־לך כרם תחתיו ויאמר לא־אתן לך את־כרמי"
    },
    {
      "number": 7,
      "hebrew": "ותאמר אליו איזבל אשתו אתה עתה תעשה מלוכה על־ישראל קום אכל־לחם ויטב לבך אני אתן לך את־כרם נבות היזרעאלי"
    },
    {
      "number": 8,
      "hebrew": "ותכתב ספרים בשם אחאב ותחתם בחתמו ותשלח הספרים [ספרים] אל־הזקנים ואל־החרים אשר בעירו הישבים את־נבות"
    },
    {
      "number": 9,
      "hebrew": "ותכתב בספרים לאמר קראו־צום והושיבו את־נבות בראש העם"
    },
    {
      "number": 10,
      "hebrew": "והושיבו שנים אנשים בני־בליעל נגדו ויעדהו לאמר ברכת אלהים ומלך והוציאהו וסקלהו וימת"
    },
    {
      "number": 11,
      "hebrew": "ויעשו אנשי עירו הזקנים והחרים אשר הישבים בעירו כאשר שלחה אליהם איזבל כאשר כתוב בספרים אשר שלחה אליהם"
    },
    {
      "number": 12,
      "hebrew": "קראו צום והשיבו את־נבות בראש העם"
    },
    {
      "number": 13,
      "hebrew": "ויבאו שני האנשים בני־בליעל וישבו נגדו ויעדהו אנשי הבליעל את־נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת"
    },
    {
      "number": 14,
      "hebrew": "וישלחו אל־איזבל לאמר סקל נבות וימת"
    },
    {
      "number": 15,
      "hebrew": "ויהי כשמע איזבל כי־סקל נבות וימת ותאמר איזבל אל־אחאב קום רש את־כרם נבות היזרעאלי אשר מאן לתת־לך בכסף כי אין נבות חי כי־מת"
    },
    {
      "number": 16,
      "hebrew": "ויהי כשמע אחאב כי מת נבות ויקם אחאב לרדת אל־כרם נבות היזרעאלי לרשתו"
    },
    {
      "number": 17,
      "hebrew": "ויהי דבר־יהוה אל־אליהו התשבי לאמר"
    },
    {
      "number": 18,
      "hebrew": "קום רד לקראת אחאב מלך־ישראל אשר בשמרון הנה בכרם נבות אשר־ירד שם לרשתו"
    },
    {
      "number": 19,
      "hebrew": "ודברת אליו לאמר כה אמר יהוה הרצחת וגם־ירשת ודברת אליו לאמר כה אמר יהוה במקום אשר לקקו הכלבים את־דם נבות ילקו הכלבים את־דמך גם־אתה"
    },
    {
      "number": 20,
      "hebrew": "ויאמר אחאב אל־אליהו המצאתני איבי ויאמר מצאתי יען התמכרך לעשות הרע בעיני יהוה"
    },
    {
      "number": 21,
      "hebrew": "הנני מבי [מביא] אליך רעה ובערתי אחריך והכרתי לאחאב משתין בקיר ועצור ועזוב בישראל"
    },
    {
      "number": 22,
      "hebrew": "ונתתי את־ביתך כבית ירבעם בן־נבט וכבית בעשא בן־אחיה אל־הכעס אשר הכעסת ותחטא את־ישראל"
    },
    {
      "number": 23,
      "hebrew": "וגם־לאיזבל דבר יהוה לאמר הכלבים יאכלו את־איזבל בחל יזרעאל"
    },
    {
      "number": 24,
      "hebrew": "המת לאחאב בעיר יאכלו הכלבים והמת בשדה יאכלו עוף השמים"
    },
    {
      "number": 25,
      "hebrew": "רק לא־היה כאחאב אשר התמכר לעשות הרע בעיני יהוה אשר־הסתה אתו איזבל אשתו"
    },
    {
      "number": 26,
      "hebrew": "ויתעב מאד ללכת אחרי הגללים ככל אשר עשו האמרי אשר הוריש יהוה מפני בני ישראל"
    },
    {
      "number": 27,
      "hebrew": "ויהי כשמע אחאב את־הדברים האלה ויקרע בגדיו וישם־שק על־בשרו ויצום וישכב בשק ויהלך אט"
    },
    {
      "number": 28,
      "hebrew": "ויהי דבר־יהוה אל־אליהו התשבי לאמר"
    },
    {
      "number": 29,
      "hebrew": "ה‍ראית כי־נכנע אחאב מלפני יען כי־נכנע מפני לא־אבי [אביא] הרעה בימיו בימי בנו אביא הרעה על־ביתו"
    }
  ]
}