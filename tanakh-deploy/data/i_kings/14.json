{
  "book": "I Kings",
  "bookHebrew": "מלכים א",
  "chapter": 14,
  "verses": [
    {
      "number": 1,
      "hebrew": "בעת ההיא חלה אביה בן־ירבעם"
    },
    {
      "number": 2,
      "hebrew": "ויאמר ירבעם לאשתו קומי נא והשתנית ולא ידעו כי־אתי [את] אשת ירבעם והלכת שלה הנה־שם אחיה הנביא הוא־דבר עלי למלך על־העם הזה"
    },
    {
      "number": 3,
      "hebrew": "ולקחת בידך עשרה לחם ונקדים ובקבק דבש ובאת אליו הוא יגיד לך מה־יהיה לנער"
    },
    {
      "number": 4,
      "hebrew": "ותעש כן אשת ירבעם ותקם ותלך שלה ותבא בית אחיה ואחיהו לא־יכל לראות כי קמו עיניו משיבו"
    },
    {
      "number": 5,
      "hebrew": "ויהוה אמר אל־אחיהו הנה אשת ירבעם באה לדרש דבר מעמך אל־בנה כי־חלה הוא כזה וכזה תדבר אליה ויהי כבאה והיא מתנכרה"
    },
    {
      "number": 6,
      "hebrew": "ויהי כשמע אחיהו את־קול רגליה באה בפתח ויאמר באי אשת ירבעם למה זה את מתנכרה ואנכי שלוח אליך קשה"
    },
    {
      "number": 7,
      "hebrew": "לכי אמרי לירבעם כה־אמר יהוה אלהי ישראל יען אשר הרימתיך מתוך העם ואתנך נגיד על עמי ישראל"
    },
    {
      "number": 8,
      "hebrew": "ואקרע את־הממלכה מבית דוד ואתנה לך ולא־היית כעבדי דוד אשר שמר מצותי ואשר־הלך אחרי בכל־לבבו לעשות רק הישר בעיני"
    },
    {
      "number": 9,
      "hebrew": "ותרע לעשות מכל אשר־היו לפניך ותלך ותעשה־לך אלהים אחרים ומסכות להכעיסני ואתי השלכת אחרי גוך"
    },
    {
      "number": 10,
      "hebrew": "לכן הנני מביא רעה אל־בית ירבעם והכרתי לירבעם משתין בקיר עצור ועזוב בישראל ובערתי אחרי בית־ירבעם כאשר יבער הגלל עד־תמו"
    },
    {
      "number": 11,
      "hebrew": "המת לירבעם בעיר יאכלו הכלבים והמת בשדה יאכלו עוף השמים כי יהוה דבר"
    },
    {
      "number": 12,
      "hebrew": "ואת קומי לכי לביתך בבאה רגליך העירה ומת הילד"
    },
    {
      "number": 13,
      "hebrew": "וספדו־לו כל־ישראל וקברו אתו כי־זה לבדו יבא לירבעם אל־קבר יען נמצא־בו דבר טוב אל־יהוה אלהי ישראל בבית ירבעם"
    },
    {
      "number": 14,
      "hebrew": "והקים יהוה לו מלך על־ישראל אשר יכרית את־בית ירבעם זה היום ומה גם־עתה"
    },
    {
      "number": 15,
      "hebrew": "והכה יהוה את־ישראל כאשר ינוד הקנה במים ונתש את־ישראל מעל האדמה הטובה הזאת אשר נתן לאבותיהם וזרם מעבר לנהר יען אשר עשו את־אשריהם מכעיסים את־יהוה"
    },
    {
      "number": 16,
      "hebrew": "ויתן את־ישראל בגלל חטאות ירבעם אשר חטא ואשר החטיא את־ישראל"
    },
    {
      "number": 17,
      "hebrew": "ותקם אשת ירבעם ותלך ותבא תרצתה היא באה בסף־הבית והנער מת"
    },
    {
      "number": 18,
      "hebrew": "ויקברו אתו ויספדו־לו כל־ישראל כדבר יהוה אשר דבר ביד־עבדו אחיהו הנביא"
    },
    {
      "number": 19,
      "hebrew": "ויתר דברי ירבעם אשר נלחם ואשר מלך הנם כתובים על־ספר דברי הימים למלכי ישראל"
    },
    {
      "number": 20,
      "hebrew": "והימים אשר מלך ירבעם עשרים ושתים שנה וישכב עם־אבתיו וימלך נדב בנו תחתיו"
    },
    {
      "number": 21,
      "hebrew": "ורחבעם בן־שלמה מלך ביהודה בן־ארבעים ואחת שנה רחבעם במלכו ושבע עשרה שנה מלך בירושלם העיר אשר־בחר יהוה לשום את־שמו שם מכל שבטי ישראל ושם אמו נעמה העמנית"
    },
    {
      "number": 22,
      "hebrew": "ויעש יהודה הרע בעיני יהוה ויקנאו אתו מכל אשר עשו אבתם בחטאתם אשר חטאו"
    },
    {
      "number": 23,
      "hebrew": "ויבנו גם־המה להם במות ומצבות ואשרים על כל־גבעה גבהה ותחת כל־עץ רענן"
    },
    {
      "number": 24,
      "hebrew": "וגם־קדש היה בארץ עשו ככל התועבת הגוים אשר הוריש יהוה מפני בני ישראל"
    },
    {
      "number": 25,
      "hebrew": "ויהי בשנה החמישית למלך רחבעם עלה שושק [שישק] מלך־מצרים על־ירושלם"
    },
    {
      "number": 26,
      "hebrew": "ויקח את־אצרות בית־יהוה ואת־אוצרות בית המלך ואת־הכל לקח ויקח את־כל־מגני הזהב אשר עשה שלמה"
    },
    {
      "number": 27,
      "hebrew": "ויעש המלך רחבעם תחתם מגני נחשת והפקיד על־יד שרי הרצים השמרים פתח בית המלך"
    },
    {
      "number": 28,
      "hebrew": "ויהי מדי־בא המלך בית יהוה ישאום הרצים והשיבום אל־תא הרצים"
    },
    {
      "number": 29,
      "hebrew": "ויתר דברי רחבעם וכל־אשר עשה הלא־המה כתובים על־ספר דברי הימים למלכי יהודה"
    },
    {
      "number": 30,
      "hebrew": "ומלחמה היתה בין־רחבעם ובין ירבעם כל־הימים"
    },
    {
      "number": 31,
      "hebrew": "וישכב רחבעם עם־אבתיו ויקבר עם־אבתיו בעיר דוד ושם אמו נעמה העמנית וימלך אבים בנו תחתיו"
    }
  ]
}