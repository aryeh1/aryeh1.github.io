{
  "book": "I Kings",
  "bookHebrew": "מלכים א",
  "chapter": 12,
  "verses": [
    {
      "number": 1,
      "hebrew": "וילך רחבעם שכם כי שכם בא כל־ישראל להמליך אתו"
    },
    {
      "number": 2,
      "hebrew": "ויהי כשמע ירבעם בן־נבט והוא עודנו במצרים אשר ברח מפני המלך שלמה וישב ירבעם במצרים"
    },
    {
      "number": 3,
      "hebrew": "וישלחו ויקראו־לו ויבאו [ויבא] ירבעם וכל־קהל ישראל וידברו אל־רחבעם לאמר"
    },
    {
      "number": 4,
      "hebrew": "אביך הקשה את־עלנו ואתה עתה הקל מעבדת אביך הקשה ומעלו הכבד אשר־נתן עלינו ונעבדך"
    },
    {
      "number": 5,
      "hebrew": "ויאמר אליהם לכו עד שלשה ימים ושובו אלי וילכו העם"
    },
    {
      "number": 6,
      "hebrew": "ויועץ המלך רחבעם את־הזקנים אשר־היו עמדים את־פני שלמה אביו בהיתו חי לאמר איך אתם נועצים להשיב את־העם־הזה דבר"
    },
    {
      "number": 7,
      "hebrew": "וידבר [וידברו] אליו לאמר אם־היום תהיה־עבד לעם הזה ועבדתם ועניתם ודברת אליהם דברים טובים והיו לך עבדים כל־הימים"
    },
    {
      "number": 8,
      "hebrew": "ויעזב את־עצת הזקנים אשר יעצהו ויועץ את־הילדים אשר גדלו אתו אשר העמדים לפניו"
    },
    {
      "number": 9,
      "hebrew": "ויאמר אליהם מה אתם נועצים ונשיב דבר את־העם הזה אשר דברו אלי לאמר הקל מן־העל אשר־נתן אביך עלינו"
    },
    {
      "number": 10,
      "hebrew": "וידברו אליו הילדים אשר גדלו אתו לאמר כה־תאמר לעם הזה אשר דברו אליך לאמר אביך הכביד את־עלנו ואתה הקל מעלינו כה תדבר אליהם קטני עבה ממתני אבי"
    },
    {
      "number": 11,
      "hebrew": "ועתה אבי העמיס עליכם על כבד ואני אוסיף על־עלכם אבי יסר אתכם בשוטים ואני איסר אתכם בעקרבים"
    },
    {
      "number": 12,
      "hebrew": "ויבו [ויבוא] ירבעם וכל־העם אל־רחבעם ביום השלישי כאשר דבר המלך לאמר שובו אלי ביום השלישי"
    },
    {
      "number": 13,
      "hebrew": "ויען המלך את־העם קשה ויעזב את־עצת הזקנים אשר יעצהו"
    },
    {
      "number": 14,
      "hebrew": "וידבר אליהם כעצת הילדים לאמר אבי הכביד את־עלכם ואני אסיף על־עלכם אבי יסר אתכם בשוטים ואני איסר אתכם בעקרבים"
    },
    {
      "number": 15,
      "hebrew": "ולא־שמע המלך אל־העם כי־היתה סבה מעם יהוה למען הקים את־דברו אשר דבר יהוה ביד אחיה השילני אל־ירבעם בן־נבט"
    },
    {
      "number": 16,
      "hebrew": "וירא כל־ישראל כי לא־שמע המלך אליהם וישבו העם את־המלך דבר לאמר מה־לנו חלק בדוד ולא־נחלה בבן־ישי לאהליך ישראל עתה ראה ביתך דוד וילך ישראל לאהליו"
    },
    {
      "number": 17,
      "hebrew": "ובני ישראל הישבים בערי יהודה וימלך עליהם רחבעם"
    },
    {
      "number": 18,
      "hebrew": "וישלח המלך רחבעם את־אדרם אשר על־המס וירגמו כל־ישראל בו אבן וימת והמלך רחבעם התאמץ לעלות במרכבה לנוס ירושלם"
    },
    {
      "number": 19,
      "hebrew": "ויפשעו ישראל בבית דוד עד היום הזה"
    },
    {
      "number": 20,
      "hebrew": "ויהי כשמע כל־ישראל כי־שב ירבעם וישלחו ויקראו אתו אל־העדה וימליכו אתו על־כל־ישראל לא היה אחרי בית־דוד זולתי שבט־יהודה לבדו"
    },
    {
      "number": 21,
      "hebrew": "ויבאו [ויבא] רחבעם ירושלם ויקהל את־כל־בית יהודה ואת־שבט בנימן מאה ושמנים אלף בחור עשה מלחמה להלחם עם־בית ישראל להשיב את־המלוכה לרחבעם בן־שלמה"
    },
    {
      "number": 22,
      "hebrew": "ויהי דבר האלהים אל־שמעיה איש־האלהים לאמר"
    },
    {
      "number": 23,
      "hebrew": "אמר אל־רחבעם בן־שלמה מלך יהודה ואל־כל־בית יהודה ובנימין ויתר העם לאמר"
    },
    {
      "number": 24,
      "hebrew": "כה אמר יהוה לא־תעלו ולא־תלחמון עם־אחיכם בני־ישראל שובו איש לביתו כי מאתי נהיה הדבר הזה וישמעו את־דבר יהוה וישבו ללכת כדבר יהוה"
    },
    {
      "number": 25,
      "hebrew": "ויבן ירבעם את־שכם בהר אפרים וישב בה ויצא משם ויבן את־פנואל"
    },
    {
      "number": 26,
      "hebrew": "ויאמר ירבעם בלבו עתה תשוב הממלכה לבית דוד"
    },
    {
      "number": 27,
      "hebrew": "אם־יעלה העם הזה לעשות זבחים בבית־יהוה בירושלם ושב לב העם הזה אל־אדניהם אל־רחבעם מלך יהודה והרגני ושבו אל־רחבעם מלך־יהודה"
    },
    {
      "number": 28,
      "hebrew": "ויועץ המלך ויעש שני עגלי זהב ויאמר אלהם רב־לכם מעלות ירושלם הנה אלהיך ישראל אשר העלוך מארץ מצרים"
    },
    {
      "number": 29,
      "hebrew": "וישם את־האחד בבית־אל ואת־האחד נתן בדן"
    },
    {
      "number": 30,
      "hebrew": "ויהי הדבר הזה לחטאת וילכו העם לפני האחד עד־דן"
    },
    {
      "number": 31,
      "hebrew": "ויעש את־בית במות ויעש כהנים מקצות העם אשר לא־היו מבני לוי"
    },
    {
      "number": 32,
      "hebrew": "ויעש ירבעם חג בחדש השמיני בחמשה־עשר יום לחדש כחג אשר ביהודה ויעל על־המזבח כן עשה בבית־אל לזבח לעגלים אשר־עשה והעמיד בבית אל את־כהני הבמות אשר עשה"
    },
    {
      "number": 33,
      "hebrew": "ויעל על־המזבח אשר־עשה בבית־אל בחמשה עשר יום בחדש השמיני בחדש אשר־בדא מלבד [מלבו] ויעש חג לבני ישראל ויעל על־המזבח להקטיר"
    }
  ]
}