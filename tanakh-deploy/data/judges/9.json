{
  "book": "Judges",
  "bookHebrew": "שופטים",
  "chapter": 9,
  "verses": [
    {
      "number": 1,
      "hebrew": "וילך אבימלך בן־ירבעל שכמה אל־אחי אמו וידבר אליהם ואל־כל־משפחת בית־אבי אמו לאמר"
    },
    {
      "number": 2,
      "hebrew": "דברו־נא באזני כל־בעלי שכם מה־טוב לכם המשל בכם שבעים איש כל בני ירבעל אם־משל בכם איש אחד וזכרתם כי־עצמכם ובשרכם אני"
    },
    {
      "number": 3,
      "hebrew": "וידברו אחי־אמו עליו באזני כל־בעלי שכם את כל־הדברים האלה ויט לבם אחרי אבימלך כי אמרו אחינו הוא"
    },
    {
      "number": 4,
      "hebrew": "ויתנו־לו שבעים כסף מבית בעל ברית וישכר בהם אבימלך אנשים ריקים ופחזים וילכו אחריו"
    },
    {
      "number": 5,
      "hebrew": "ויבא בית־אביו עפרתה ויהרג את־אחיו בני־ירבעל שבעים איש על־אבן אחת ויותר יותם בן־ירבעל הקטן כי נחבא"
    },
    {
      "number": 6,
      "hebrew": "ויאספו כל־בעלי שכם וכל־בית מלוא וילכו וימליכו את־אבימלך למלך עם־אלון מצב אשר בשכם"
    },
    {
      "number": 7,
      "hebrew": "ויגדו ליותם וילך ויעמד בראש הר־גרזים וישא קולו ויקרא ויאמר להם שמעו אלי בעלי שכם וישמע אליכם אלהים"
    },
    {
      "number": 8,
      "hebrew": "הלוך הלכו העצים למשח עליהם מלך ויאמרו לזית מלוכה [מלכה] עלינו"
    },
    {
      "number": 9,
      "hebrew": "ויאמר להם הזית החדלתי את־דשני אשר־בי יכבדו אלהים ואנשים והלכתי לנוע על־העצים"
    },
    {
      "number": 10,
      "hebrew": "ויאמרו העצים לתאנה לכי־את מלכי עלינו"
    },
    {
      "number": 11,
      "hebrew": "ותאמר להם התאנה החדלתי את־מתקי ואת־תנובתי הטובה והלכתי לנוע על־העצים"
    },
    {
      "number": 12,
      "hebrew": "ויאמרו העצים לגפן לכי־את מלוכי [מלכי] עלינו"
    },
    {
      "number": 13,
      "hebrew": "ותאמר להם הגפן החדלתי את־תירושי המשמח אלהים ואנשים והלכתי לנוע על־העצים"
    },
    {
      "number": 14,
      "hebrew": "ויאמרו כל־העצים אל־האטד לך אתה מלך־עלינו"
    },
    {
      "number": 15,
      "hebrew": "ויאמר האטד אל־העצים אם באמת אתם משחים אתי למלך עליכם באו חסו בצלי ואם־אין תצא אש מן־האטד ותאכל את־ארזי הלבנון"
    },
    {
      "number": 16,
      "hebrew": "ועתה אם־באמת ובתמים עשיתם ותמליכו את־אבימלך ואם־טובה עשיתם עם־ירבעל ועם־ביתו ואם־כגמול ידיו עשיתם לו"
    },
    {
      "number": 17,
      "hebrew": "אשר־נלחם אבי עליכם וישלך את־נפשו מנגד ויצל אתכם מיד מדין"
    },
    {
      "number": 18,
      "hebrew": "ואתם קמתם על־בית אבי היום ותהרגו את־בניו שבעים איש על־אבן אחת ותמליכו את־אבימלך בן־אמתו על־בעלי שכם כי אחיכם הוא"
    },
    {
      "number": 19,
      "hebrew": "ואם־באמת ובתמים עשיתם עם־ירבעל ועם־ביתו היום הזה שמחו באבימלך וישמח גם־הוא בכם"
    },
    {
      "number": 20,
      "hebrew": "ואם־אין תצא אש מאבימלך ותאכל את־בעלי שכם ואת־בית מלוא ותצא אש מבעלי שכם ומבית מלוא ותאכל את־אבימלך"
    },
    {
      "number": 21,
      "hebrew": "וינס יותם ויברח וילך בארה וישב שם מפני אבימלך אחיו"
    },
    {
      "number": 22,
      "hebrew": "וישר אבימלך על־ישראל שלש שנים"
    },
    {
      "number": 23,
      "hebrew": "וישלח אלהים רוח רעה בין אבימלך ובין בעלי שכם ויבגדו בעלי־שכם באבימלך"
    },
    {
      "number": 24,
      "hebrew": "לבוא חמס שבעים בני־ירבעל ודמם לשום על־אבימלך אחיהם אשר הרג אותם ועל בעלי שכם אשר־חזקו את־ידיו להרג את־אחיו"
    },
    {
      "number": 25,
      "hebrew": "וישימו לו בעלי שכם מארבים על ראשי ההרים ויגזלו את כל־אשר־יעבר עליהם בדרך ויגד לאבימלך"
    },
    {
      "number": 26,
      "hebrew": "ויבא געל בן־עבד ואחיו ויעברו בשכם ויבטחו־בו בעלי שכם"
    },
    {
      "number": 27,
      "hebrew": "ויצאו השדה ויבצרו את־כרמיהם וידרכו ויעשו הלולים ויבאו בית א‍להיהם ויאכלו וישתו ויקללו את־אבימלך"
    },
    {
      "number": 28,
      "hebrew": "ויאמר געל בן־עבד מי־אבימלך ומי־שכם כי נעבדנו הלא בן־ירבעל וזבל פקידו עבדו את־אנשי חמור אבי שכם ומדוע נעבדנו אנחנו"
    },
    {
      "number": 29,
      "hebrew": "ומי יתן את־העם הזה בידי ואסירה את־אבימלך ויאמר לאבימלך רבה צבאך וצאה"
    },
    {
      "number": 30,
      "hebrew": "וישמע זבל שר־העיר את־דברי געל בן־עבד ויחר אפו"
    },
    {
      "number": 31,
      "hebrew": "וישלח מלאכים אל־אבימלך בתרמה לאמר הנה געל בן־עבד ואחיו באים שכמה והנם צרים את־העיר עליך"
    },
    {
      "number": 32,
      "hebrew": "ועתה קום לילה אתה והעם אשר־אתך וארב בשדה"
    },
    {
      "number": 33,
      "hebrew": "והיה בבקר כזרח השמש תשכים ופשטת על־העיר והנה־הוא והעם אשר־אתו יצאים אליך ועשית לו כאשר תמצא ידך"
    },
    {
      "number": 34,
      "hebrew": "ויקם אבימלך וכל־העם אשר־עמו לילה ויארבו על־שכם ארבעה ראשים"
    },
    {
      "number": 35,
      "hebrew": "ויצא געל בן־עבד ויעמד פתח שער העיר ויקם אבימלך והעם אשר־אתו מן־המארב"
    },
    {
      "number": 36,
      "hebrew": "וירא־געל את־העם ויאמר אל־זבל הנה־עם יורד מראשי ההרים ויאמר אליו זבל את צל ההרים אתה ראה כאנשים"
    },
    {
      "number": 37,
      "hebrew": "ויסף עוד געל לדבר ויאמר הנה־עם יורדים מעם טבור הארץ וראש־אחד בא מדרך אלון מעוננים"
    },
    {
      "number": 38,
      "hebrew": "ויאמר אליו זבל איה אפוא פיך אשר תאמר מי אבימלך כי נעבדנו הלא זה העם אשר מאסתה בו צא־נא עתה והלחם בו"
    },
    {
      "number": 39,
      "hebrew": "ויצא געל לפני בעלי שכם וילחם באבימלך"
    },
    {
      "number": 40,
      "hebrew": "וירדפהו אבימלך וינס מפניו ויפלו חללים רבים עד־פתח השער"
    },
    {
      "number": 41,
      "hebrew": "וישב אבימלך בארומה ויגרש זבל את־געל ואת־אחיו משבת בשכם"
    },
    {
      "number": 42,
      "hebrew": "ויהי ממחרת ויצא העם השדה ויגדו לאבימלך"
    },
    {
      "number": 43,
      "hebrew": "ויקח את־העם ויחצם לשלשה ראשים ויארב בשדה וירא והנה העם יצא מן־העיר ויקם עליהם ויכם"
    },
    {
      "number": 44,
      "hebrew": "ואבימלך והראשים אשר עמו פשטו ויעמדו פתח שער העיר ושני הראשים פשטו על־כל־אשר בשדה ויכום"
    },
    {
      "number": 45,
      "hebrew": "ואבימלך נלחם בעיר כל היום ההוא וילכד את־העיר ואת־העם אשר־בה הרג ויתץ את־העיר ויזרעה מלח"
    },
    {
      "number": 46,
      "hebrew": "וישמעו כל־בעלי מגדל־שכם ויבאו אל־צריח בית אל ברית"
    },
    {
      "number": 47,
      "hebrew": "ויגד לאבימלך כי התקבצו כל־בעלי מגדל־שכם"
    },
    {
      "number": 48,
      "hebrew": "ויעל אבימלך הר־צלמון הוא וכל־העם אשר־אתו ויקח אבימלך את־הקרדמות בידו ויכרת שוכת עצים וישאה וישם על־שכמו ויאמר אל־העם אשר־עמו מה ראיתם עשיתי מהרו עשו כמוני"
    },
    {
      "number": 49,
      "hebrew": "ויכרתו גם־כל־העם איש שוכה וילכו אחרי אבימלך וישימו על־הצריח ויציתו עליהם את־הצריח באש וימתו גם כל־אנשי מגדל־שכם כאלף איש ואשה"
    },
    {
      "number": 50,
      "hebrew": "וילך אבימלך אל־תבץ ויחן בתבץ וילכדה"
    },
    {
      "number": 51,
      "hebrew": "ומגדל־עז היה בתוך־העיר וינסו שמה כל־האנשים והנשים וכל בעלי העיר ויסגרו בעדם ויעלו על־גג המגדל"
    },
    {
      "number": 52,
      "hebrew": "ויבא אבימלך עד־המגדל וילחם בו ויגש עד־פתח המגדל לשרפו באש"
    },
    {
      "number": 53,
      "hebrew": "ותשלך אשה אחת פלח רכב על־ראש אבימלך ותרץ את־גלגלתו"
    },
    {
      "number": 54,
      "hebrew": "ויקרא מהרה אל־הנער נשא כליו ויאמר לו שלף חרבך ומותתני פן־יאמרו לי אשה הרגתהו וידקרהו נערו וימת"
    },
    {
      "number": 55,
      "hebrew": "ויראו איש־ישראל כי מת אבימלך וילכו איש למקמו"
    },
    {
      "number": 56,
      "hebrew": "וישב אלהים את רעת אבימלך אשר עשה לאביו להרג את־שבעים אחיו"
    },
    {
      "number": 57,
      "hebrew": "ואת כל־רעת אנשי שכם השיב אלהים בראשם ותבא אליהם קללת יותם בן־ירבעל"
    }
  ]
}