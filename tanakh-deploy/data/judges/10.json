{
  "book": "Judges",
  "bookHebrew": "שופטים",
  "chapter": 10,
  "verses": [
    {
      "number": 1,
      "hebrew": "ויקם אחרי אבימלך להושיע את־ישראל תולע בן־פואה בן־דודו איש יששכר והוא־ישב בשמיר בהר אפרים"
    },
    {
      "number": 2,
      "hebrew": "וישפט את־ישראל עשרים ושלש שנה וימת ויקבר בשמיר"
    },
    {
      "number": 3,
      "hebrew": "ויקם אחריו יאיר הגלעדי וישפט את־ישראל עשרים ושתים שנה"
    },
    {
      "number": 4,
      "hebrew": "ויהי־לו שלשים בנים רכבים על־שלשים עירים ושלשים עירים להם להם יקראו חות יאיר עד היום הזה אשר בארץ הגלעד"
    },
    {
      "number": 5,
      "hebrew": "וימת יאיר ויקבר בקמון"
    },
    {
      "number": 6,
      "hebrew": "ויספו בני ישראל לעשות הרע בעיני יהוה ויעבדו את־הבעלים ואת־העשתרות ואת־אלהי ארם ואת־אלהי צידון ואת אלהי מואב ואת אלהי בני־עמון ואת אלהי פלשתים ויעזבו את־יהוה ולא עבדוהו"
    },
    {
      "number": 7,
      "hebrew": "ויחר־אף יהוה בישראל וימכרם ביד־פלשתים וביד בני עמון"
    },
    {
      "number": 8,
      "hebrew": "וירעצו וירצצו את־בני ישראל בשנה ההיא שמנה עשרה שנה את־כל־בני ישראל אשר בעבר הירדן בארץ האמרי אשר בגלעד"
    },
    {
      "number": 9,
      "hebrew": "ויעברו בני־עמון את־הירדן להלחם גם־ביהודה ובבנימין ובבית אפרים ותצר לישראל מאד"
    },
    {
      "number": 10,
      "hebrew": "ויזעקו בני ישראל אל־יהוה לאמר חטאנו לך וכי עזבנו את־אלהינו ונעבד את־הבעלים"
    },
    {
      "number": 11,
      "hebrew": "ויאמר יהוה אל־בני ישראל הלא ממצרים ומן־האמרי ומן־בני עמון ומן־פלשתים"
    },
    {
      "number": 12,
      "hebrew": "וצידונים ועמלק ומעון לחצו אתכם ותצעקו אלי ואושיעה אתכם מידם"
    },
    {
      "number": 13,
      "hebrew": "ואתם עזבתם אותי ותעבדו אלהים אחרים לכן לא־אוסיף להושיע אתכם"
    },
    {
      "number": 14,
      "hebrew": "לכו וזעקו אל־האלהים אשר בחרתם בם המה יושיעו לכם בעת צרתכם"
    },
    {
      "number": 15,
      "hebrew": "ויאמרו בני־ישראל אל־יהוה חטאנו עשה־אתה לנו ככל־הטוב בעיניך אך הצילנו נא היום הזה"
    },
    {
      "number": 16,
      "hebrew": "ויסירו את־אלהי הנכר מקרבם ויעבדו את־יהוה ותקצר נפשו בעמל ישראל"
    },
    {
      "number": 17,
      "hebrew": "ויצעקו בני עמון ויחנו בגלעד ויאספו בני ישראל ויחנו במצפה"
    },
    {
      "number": 18,
      "hebrew": "ויאמרו העם שרי גלעד איש אל־רעהו מי האיש אשר יחל להלחם בבני עמון יהיה לראש לכל ישבי גלעד"
    }
  ]
}