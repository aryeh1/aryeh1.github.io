{
  "book": "Judges",
  "bookHebrew": "שופטים",
  "chapter": 18,
  "verses": [
    {
      "number": 1,
      "hebrew": "בימים ההם אין מלך בישראל ובימים ההם שבט הדני מבקש־לו נחלה לשבת כי לא־נפלה לו עד־היום ההוא בתוך־שבטי ישראל בנחלה"
    },
    {
      "number": 2,
      "hebrew": "וישלחו בני־דן ממשפחתם חמשה אנשים מקצותם אנשים בני־חיל מצרעה ומאשתאל לרגל את־הארץ ולחקרה ויאמרו אלהם לכו חקרו את־הארץ ויבאו הר־אפרים עד־בית מיכה וילינו שם"
    },
    {
      "number": 3,
      "hebrew": "המה עם־בית מיכה והמה הכירו את־קול הנער הלוי ויסורו שם ויאמרו לו מי־הביאך הלם ומה־אתה עשה בזה ומה־לך פה"
    },
    {
      "number": 4,
      "hebrew": "ויאמר אלהם כזה וכזה עשה לי מיכה וישכרני ואהי־לו לכהן"
    },
    {
      "number": 5,
      "hebrew": "ויאמרו לו שאל־נא באלהים ונדעה התצליח דרכנו אשר אנחנו הלכים עליה"
    },
    {
      "number": 6,
      "hebrew": "ויאמר להם הכהן לכו לשלום נכח יהוה דרככם אשר תלכו־בה"
    },
    {
      "number": 7,
      "hebrew": "וילכו חמשת האנשים ויבאו לישה ויראו את־העם אשר־בקרבה יושבת־לבטח כמשפט צדנים שקט ובטח ואין־מכלים דבר בארץ יורש עצר ורחקים המה מצדנים ודבר אין־להם עם־אדם"
    },
    {
      "number": 8,
      "hebrew": "ויבאו אל־אחיהם צרעה ואשתאל ויאמרו להם אחיהם מה אתם"
    },
    {
      "number": 9,
      "hebrew": "ויאמרו קומה ונעלה עליהם כי ראינו את־הארץ והנה טובה מאד ואתם מחשים אל־תעצלו ללכת לבא לרשת את־הארץ"
    },
    {
      "number": 10,
      "hebrew": "כבאכם תבאו אל־עם בטח והארץ רחבת ידים כי־נתנה אלהים בידכם מקום אשר אין־שם מחסור כל־דבר אשר בארץ"
    },
    {
      "number": 11,
      "hebrew": "ויסעו משם ממשפחת הדני מצרעה ומאשתאל שש־מאות איש חגור כלי מלחמה"
    },
    {
      "number": 12,
      "hebrew": "ויעלו ויחנו בקרית יערים ביהודה על־כן קראו למקום ההוא מחנה־דן עד היום הזה הנה אחרי קרית יערים"
    },
    {
      "number": 13,
      "hebrew": "ויעברו משם הר־אפרים ויבאו עד־בית מיכה"
    },
    {
      "number": 14,
      "hebrew": "ויענו חמשת האנשים ההלכים לרגל את־הארץ ליש ויאמרו אל־אחיהם הידעתם כי יש בבתים האלה אפוד ותרפים ופסל ומסכה ועתה דעו מה־תעשו"
    },
    {
      "number": 15,
      "hebrew": "ויסורו שמה ויבאו אל־בית־הנער הלוי בית מיכה וישאלו־לו לשלום"
    },
    {
      "number": 16,
      "hebrew": "ושש־מאות איש חגורים כלי מלחמתם נצבים פתח השער אשר מבני־דן"
    },
    {
      "number": 17,
      "hebrew": "ויעלו חמשת האנשים ההלכים לרגל את־הארץ באו שמה לקחו את־הפסל ואת־האפוד ואת־התרפים ואת־המסכה והכהן נצב פתח השער ושש־מאות האיש החגור כלי המלחמה"
    },
    {
      "number": 18,
      "hebrew": "ואלה באו בית מיכה ויקחו את־פסל האפוד ואת־התרפים ואת־המסכה ויאמר אליהם הכהן מה אתם עשים"
    },
    {
      "number": 19,
      "hebrew": "ויאמרו לו החרש שים־ידך על־פיך ולך עמנו והיה־לנו לאב ולכהן הטוב היותך כהן לבית איש אחד או היותך כהן לשבט ולמשפחה בישראל"
    },
    {
      "number": 20,
      "hebrew": "וייטב לב הכהן ויקח את־האפוד ואת־התרפים ואת־הפסל ויבא בקרב העם"
    },
    {
      "number": 21,
      "hebrew": "ויפנו וילכו וישימו את־הטף ואת־המקנה ואת־הכבודה לפניהם"
    },
    {
      "number": 22,
      "hebrew": "המה הרחיקו מבית מיכה והאנשים אשר בבתים אשר עם־בית מיכה נזעקו וידביקו את־בני־דן"
    },
    {
      "number": 23,
      "hebrew": "ויקראו אל־בני־דן ויסבו פניהם ויאמרו למיכה מה־לך כי נזעקת"
    },
    {
      "number": 24,
      "hebrew": "ויאמר את־אלהי אשר־עשיתי לקחתם ואת־הכהן ותלכו ומה־לי עוד ומה־זה תאמרו אלי מה־לך"
    },
    {
      "number": 25,
      "hebrew": "ויאמרו אליו בני־דן אל־תשמע קולך עמנו פן־יפגעו בכם אנשים מרי נפש ואספתה נפשך ונפש ביתך"
    },
    {
      "number": 26,
      "hebrew": "וילכו בני־דן לדרכם וירא מיכה כי־חזקים המה ממנו ויפן וישב אל־ביתו"
    },
    {
      "number": 27,
      "hebrew": "והמה לקחו את אשר־עשה מיכה ואת־הכהן אשר היה־לו ויבאו על־ליש על־עם שקט ובטח ויכו אותם לפי־חרב ואת־העיר שרפו באש"
    },
    {
      "number": 28,
      "hebrew": "ואין מציל כי רחוקה־היא מצידון ודבר אין־להם עם־אדם והיא בעמק אשר לבית־רחוב ויבנו את־העיר וישבו בה"
    },
    {
      "number": 29,
      "hebrew": "ויקראו שם־העיר דן בשם דן אביהם אשר יולד לישראל ואולם ליש שם־העיר לראשנה"
    },
    {
      "number": 30,
      "hebrew": "ויקימו להם בני־דן את־הפסל ויהונתן בן־גרשם בן־מנשה הוא ובניו היו כהנים לשבט הדני עד־יום גלות הארץ"
    },
    {
      "number": 31,
      "hebrew": "וישימו להם את־פסל מיכה אשר עשה כל־ימי היות בית־האלהים בשלה"
    }
  ]
}