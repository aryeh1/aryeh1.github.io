{
  "book": "Daniel",
  "bookHebrew": "דניאל",
  "chapter": 5,
  "verses": [
    {
      "number": 1,
      "hebrew": "בלשאצר מלכא עבד לחם רב לרברבנוהי אלף ולקבל אלפא חמרא שתה"
    },
    {
      "number": 2,
      "hebrew": "בלשאצר אמר בטעם חמרא להיתיה למאני דהבא וכספא די הנפק נבוכדנצר אבוהי מן־היכלא די בירושלם וישתון בהון מלכא ורברבנוהי שגלתה ולחנתה"
    },
    {
      "number": 3,
      "hebrew": "באדין היתיו מאני דהבא די הנפקו מן־היכלא די־בית אלהא די בירושלם ואשתיו בהון מלכא ורברבנוהי שגלתה ולחנתה"
    },
    {
      "number": 4,
      "hebrew": "אשתיו חמרא ושבחו לאלהי דהבא וכספא נחשא פרזלא אעא ואבנא"
    },
    {
      "number": 5,
      "hebrew": "בה־שעתה נפקו [נפקה] אצבען די יד־אנש וכתבן לקבל נברשתא על־גירא די־כתל היכלא די מלכא ומלכא חזה פס ידה די כתבה"
    },
    {
      "number": 6,
      "hebrew": "אדין מלכא זיוהי שנוהי ורעינהי יבהלונה וקטרי חרצה משתרין וארכבתה דא לדא נקשן"
    },
    {
      "number": 7,
      "hebrew": "קרא מלכא בחיל להעלה לאשפיא כשדיא [כשדאי] וגזריא ענה מלכא ואמר לחכימי בבל די כל־אנש די־יקרה כתבה דנה ופשרה יחונני ארגונא ילבש והמונכא [והמניכא] די־דהבא על־צוארה ותלתי במלכותא ישלט"
    },
    {
      "number": 8,
      "hebrew": "אדין עללין [עלין] כל חכימי מלכא ולא־כהלין כתבא למקרא ופשרא [ופשרה] להודעה למלכא"
    },
    {
      "number": 9,
      "hebrew": "אדין מלכא בלשאצר שגיא מתבהל וזיוהי שנין עלוהי ורברבנוהי משתבשין"
    },
    {
      "number": 10,
      "hebrew": "מלכתא לקבל מלי מלכא ורברבנוהי לבית משתיא עללת [עלת] ענת מלכתא ואמרת מלכא לעלמין חיי אל־יבהלוך רעיונך וזיויך אל־ישתנו"
    },
    {
      "number": 11,
      "hebrew": "איתי גבר במלכותך די רוח אלהין קדישין בה וביומי אבוך נהירו ושכלתנו וחכמה כחכמת־אלהין השתכחת בה ומלכא נבכדנצר אבוך רב חרטמין אשפין כשדאין גזרין הקימה אבוך מלכא"
    },
    {
      "number": 12,
      "hebrew": "כל־קבל די רוח יתירה ומנדע ושכלתנו מפשר חלמין ואחוית אחידן ומשרא קטרין השתכחת בה בדניאל די־מלכא שם־שמה בלטשאצר כען דניאל יתקרי ופשרה יהחוה"
    },
    {
      "number": 13,
      "hebrew": "באדין דניאל העל קדם מלכא ענה מלכא ואמר לדניאל אנתה־[אנת־] הוא דניאל די־מן־בני גלותא די יהוד די היתי מלכא אבי מן־יהוד"
    },
    {
      "number": 14,
      "hebrew": "ושמעת עליך [עלך] די רוח אלהין בך ונהירו ושכלתנו וחכמה יתירה השתכחת בך"
    },
    {
      "number": 15,
      "hebrew": "וכען העלו קדמי חכימיא אשפיא די־כתבה דנה יקרון ופשרה להודעתני ולא־כהלין פשר־מלתא להחויה"
    },
    {
      "number": 16,
      "hebrew": "ואנה שמעת עליך [עלך] די־תוכל [תיכול] פשרין למפשר וקטרין למשרא כען הן תוכל [תכול] כתבא למקרא ופשרה להודעתני ארגונא תלבש והמונכא [והמניכא] די־דהבא על־צוארך ותלתא במלכותא תשלט"
    },
    {
      "number": 17,
      "hebrew": "באדין ענה דניאל ואמר קדם מלכא מתנתך לך להוין ונבזביתך לאחרן הב ברם כתבא אקרא למלכא ופשרא אהודענה"
    },
    {
      "number": 18,
      "hebrew": "אנתה [אנת] מלכא אלהא עליא [עלאה] מלכותא ורבותא ויקרא והדרה יהב לנבכדנצר אבוך"
    },
    {
      "number": 19,
      "hebrew": "ומן־רבותא די יהב־לה כל עממיא אמיא ולשניא הוו זאעין [זיעין] ודחלין מן־קדמוהי די־הוה צבא הוא קטל ודי־הוה צבא הוה מחא ודי־הוה צבא הוה מרים ודי־הוה צבא הוה משפיל"
    },
    {
      "number": 20,
      "hebrew": "וכדי רם לבבה ורוחה תקפת להזדה הנחת מן־כרסא מלכותה ויקרה העדיו מנה"
    },
    {
      "number": 21,
      "hebrew": "ומן־בני אנשא טריד ולבבה עם־חיותא שוי [שויו] ועם־ערדיא מדורה עשבא כתורין יטעמונה ומטל שמיא גשמה יצטבע עד די־ידע די־שליט אלהא עליא [עלאה] במלכות אנשא ולמן־די יצבה יהקים עליה [עלה]"
    },
    {
      "number": 22,
      "hebrew": "ואנתה [ואנת] ברה בלשאצר לא השפלת לבבך כל־קבל די כל־דנה ידעת"
    },
    {
      "number": 23,
      "hebrew": "ועל מרא־שמיא התרוממת ולמאניא די־ביתה היתיו קדמיך [קדמך] ואנתה [ואנת] ורברבניך [ורברבנך] שגלתך ולחנתך חמרא שתין בהון ולאלהי כספא־ודהבא נחשא פרזלא אעא ואבנא די לא־חזין ולא־שמעין ולא ידעין שבחת ולאלהא די־נשמתך בידה וכל־ארחתך לה לא הדרת"
    },
    {
      "number": 24,
      "hebrew": "באדין מן־קדמוהי שליח פסא די־ידא וכתבא דנה רשים"
    },
    {
      "number": 25,
      "hebrew": "ודנה כתבא די רשים מנא מנא תקל ופרסין"
    },
    {
      "number": 26,
      "hebrew": "דנה פשר־מלתא מנא מנה־אלהא מלכותך והשלמה"
    },
    {
      "number": 27,
      "hebrew": "תקל תקילתה במאזניא והשתכחת חסיר"
    },
    {
      "number": 28,
      "hebrew": "פרס פריסת מלכותך ויהיבת למדי ופרס"
    },
    {
      "number": 29,
      "hebrew": "באדין אמר בלשאצר והלבישו לדניאל ארגונא והמונכא [והמניכא] די־דהבא על־צוארה והכרזו עלוהי די־להוא שליט תלתא במלכותא"
    },
    {
      "number": 30,
      "hebrew": "בה בליליא קטיל בלאשצר מלכא כשדיא [כשדאה]"
    }
  ]
}