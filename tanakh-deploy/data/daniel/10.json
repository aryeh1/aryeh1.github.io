{
  "book": "Daniel",
  "bookHebrew": "דניאל",
  "chapter": 10,
  "verses": [
    {
      "number": 1,
      "hebrew": "בשנת שלוש לכורש מלך פרס דבר נגלה לדניאל אשר־נקרא שמו בלטשאצר ואמת הדבר וצבא גדול ובין את־הדבר ובינה לו במראה"
    },
    {
      "number": 2,
      "hebrew": "בימים ההם אני דניאל הייתי מתאבל שלשה שבעים ימים"
    },
    {
      "number": 3,
      "hebrew": "לחם חמדות לא אכלתי ובשר ויין לא־בא אל־פי וסוך לא־סכתי עד־מלאת שלשת שבעים ימים"
    },
    {
      "number": 4,
      "hebrew": "וביום עשרים וארבעה לחדש הראשון ואני הייתי על יד הנהר הגדול הוא חדקל"
    },
    {
      "number": 5,
      "hebrew": "ואשא את־עיני וארא והנה איש־אחד לבוש בדים ומתניו חגרים בכתם אופז"
    },
    {
      "number": 6,
      "hebrew": "וגויתו כתרשיש ופניו כמראה ברק ועיניו כלפידי אש וזרעתיו ומרגלתיו כעין נחשת קלל וקול דבריו כקול המון"
    },
    {
      "number": 7,
      "hebrew": "וראיתי אני דניאל לבדי את־המראה והאנשים אשר היו עמי לא ראו את־המראה אבל חרדה גדלה נפלה עליהם ויברחו בהחבא"
    },
    {
      "number": 8,
      "hebrew": "ואני נשארתי לבדי ואראה את־המראה הגדלה הזאת ולא נשאר־בי כח והודי נהפך עלי למשחית ולא עצרתי כח"
    },
    {
      "number": 9,
      "hebrew": "ואשמע את־קול דבריו וכשמעי את־קול דבריו ואני הייתי נרדם על־פני ופני ארצה"
    },
    {
      "number": 10,
      "hebrew": "והנה־יד נגעה בי ותניעני על־ברכי וכפות ידי"
    },
    {
      "number": 11,
      "hebrew": "ויאמר אלי דניאל איש־חמדות הבן בדברים אשר אנכי דבר אליך ועמד על־עמדך כי עתה שלחתי אליך ובדברו עמי את־הדבר הזה עמדתי מרעיד"
    },
    {
      "number": 12,
      "hebrew": "ויאמר אלי אל־תירא דניאל כי מן־היום הראשון אשר נתת את־לבך להבין ולהתענות לפני אלהיך נשמעו דבריך ואני־באתי בדבריך"
    },
    {
      "number": 13,
      "hebrew": "ושר מלכות פרס עמד לנגדי עשרים ואחד יום והנה מיכאל אחד השרים הראשנים בא לעזרני ואני נותרתי שם אצל מלכי פרס"
    },
    {
      "number": 14,
      "hebrew": "ובאתי להבינך את אשר־יקרה לעמך באחרית הימים כי־עוד חזון לימים"
    },
    {
      "number": 15,
      "hebrew": "ובדברו עמי כדברים האלה נתתי פני ארצה ונאלמתי"
    },
    {
      "number": 16,
      "hebrew": "והנה כדמות בני אדם נגע על־שפתי ואפתח־פי ואדברה ואמרה אל־העמד לנגדי אדני במראה נהפכו צירי עלי ולא עצרתי כח"
    },
    {
      "number": 17,
      "hebrew": "והיך יוכל עבד אדני זה לדבר עם־אדני זה ואני מעתה לא־יעמד־בי כח ונשמה לא נשארה־בי"
    },
    {
      "number": 18,
      "hebrew": "ויסף ויגע־בי כמראה אדם ויחזקני"
    },
    {
      "number": 19,
      "hebrew": "ויאמר אל־תירא איש־חמדות שלום לך חזק וחזק ובדברו עמי התחזקתי ואמרה ידבר אדני כי חזקתני"
    },
    {
      "number": 20,
      "hebrew": "ויאמר הידעת למה־באתי אליך ועתה אשוב להלחם עם־שר פרס ואני יוצא והנה שר־יון בא"
    },
    {
      "number": 21,
      "hebrew": "אבל אגיד לך את־הרשום בכתב אמת ואין אחד מתחזק עמי על־אלה כי אם־מיכאל שרכם"
    }
  ]
}