{
  "book": "I Samuel",
  "bookHebrew": "שמואל א",
  "chapter": 18,
  "verses": [
    {
      "number": 1,
      "hebrew": "ויהי ככלתו לדבר אל־שאול ונפש יהונתן נקשרה בנפש דוד ויאהבו [ויאהבהו] יהונתן כנפשו"
    },
    {
      "number": 2,
      "hebrew": "ויקחהו שאול ביום ההוא ולא נתנו לשוב בית אביו"
    },
    {
      "number": 3,
      "hebrew": "ויכרת יהונתן ודוד ברית באהבתו אתו כנפשו"
    },
    {
      "number": 4,
      "hebrew": "ויתפשט יהונתן את־המעיל אשר עליו ויתנהו לדוד ומדיו ועד־חרבו ועד־קשתו ועד־חגרו"
    },
    {
      "number": 5,
      "hebrew": "ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל־העם וגם בעיני עבדי שאול"
    },
    {
      "number": 6,
      "hebrew": "ויהי בבואם בשוב דוד מהכות את־הפלשתי ותצאנה הנשים מכל־ערי ישראל לשור [לשיר] והמחלות לקראת שאול המלך בתפים בשמחה ובשלשים"
    },
    {
      "number": 7,
      "hebrew": "ותענינה הנשים המשחקות ותאמרן הכה שאול באלפו [באלפיו] ודוד ברבבתיו"
    },
    {
      "number": 8,
      "hebrew": "ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה"
    },
    {
      "number": 9,
      "hebrew": "ויהי שאול עון [עוין] את־דוד מהיום ההוא והלאה"
    },
    {
      "number": 10,
      "hebrew": "ויהי ממחרת ותצלח רוח אלהים רעה אל־שאול ויתנבא בתוך־הבית ודוד מנגן בידו כיום ביום והחנית ביד־שאול"
    },
    {
      "number": 11,
      "hebrew": "ויטל שאול את־החנית ויאמר אכה בדוד ובקיר ויסב דוד מפניו פעמים"
    },
    {
      "number": 12,
      "hebrew": "וירא שאול מלפני דוד כי־היה יהוה עמו ומעם שאול סר"
    },
    {
      "number": 13,
      "hebrew": "ויסרהו שאול מעמו וישמהו לו שר־אלף ויצא ויבא לפני העם"
    },
    {
      "number": 14,
      "hebrew": "ויהי דוד לכל־דרכו משכיל ויהוה עמו"
    },
    {
      "number": 15,
      "hebrew": "וירא שאול אשר־הוא משכיל מאד ויגר מפניו"
    },
    {
      "number": 16,
      "hebrew": "וכל־ישראל ויהודה אהב את־דוד כי־הוא יוצא ובא לפניהם"
    },
    {
      "number": 17,
      "hebrew": "ויאמר שאול אל־דוד הנה בתי הגדולה מרב אתה אתן־לך לאשה אך היה־לי לבן־חיל והלחם מלחמות יהוה ושאול אמר אל־תהי ידי בו ותהי־בו יד־פלשתים"
    },
    {
      "number": 18,
      "hebrew": "ויאמר דוד אל־שאול מי אנכי ומי חיי משפחת אבי בישראל כי־אהיה חתן למלך"
    },
    {
      "number": 19,
      "hebrew": "ויהי בעת תת את־מרב בת־שאול לדוד והיא נתנה לעדריאל המחלתי לאשה"
    },
    {
      "number": 20,
      "hebrew": "ותאהב מיכל בת־שאול את־דוד ויגדו לשאול וישר הדבר בעיניו"
    },
    {
      "number": 21,
      "hebrew": "ויאמר שאול אתננה לו ותהי־לו למוקש ותהי־בו יד־פלשתים ויאמר שאול אל־דוד בשתים תתחתן בי היום"
    },
    {
      "number": 22,
      "hebrew": "ויצו שאול את־עבדו דברו אל־דוד בלט לאמר הנה חפץ בך המלך וכל־עבדיו אהבוך ועתה התחתן במלך"
    },
    {
      "number": 23,
      "hebrew": "וידברו עבדי שאול באזני דוד את־הדברים האלה ויאמר דוד הנקלה בעיניכם התחתן במלך ואנכי איש־רש ונקלה"
    },
    {
      "number": 24,
      "hebrew": "ויגדו עבדי שאול לו לאמר כדברים האלה דבר דוד"
    },
    {
      "number": 25,
      "hebrew": "ויאמר שאול כה־תאמרו לדוד אין־חפץ למלך במהר כי במאה ערלות פלשתים להנקם באיבי המלך ושאול חשב להפיל את־דוד ביד־פלשתים"
    },
    {
      "number": 26,
      "hebrew": "ויגדו עבדיו לדוד את־הדברים האלה וישר הדבר בעיני דוד להתחתן במלך ולא מלאו הימים"
    },
    {
      "number": 27,
      "hebrew": "ויקם דוד וילך הוא ואנשיו ויך בפלשתים מאתים איש ויבא דוד את־ערלתיהם וימלאום למלך להתחתן במלך ויתן־לו שאול את־מיכל בתו לאשה"
    },
    {
      "number": 28,
      "hebrew": "וירא שאול וידע כי יהוה עם־דוד ומיכל בת־שאול אהבתהו"
    },
    {
      "number": 29,
      "hebrew": "ויאסף שאול לרא מפני דוד עוד ויהי שאול איב את־דוד כל־הימים"
    },
    {
      "number": 30,
      "hebrew": "ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד"
    }
  ]
}