{
  "book": "I Samuel",
  "bookHebrew": "שמואל א",
  "chapter": 2,
  "verses": [
    {
      "number": 1,
      "hebrew": "ותתפלל חנה ותאמר עלץ לבי ביהוה רמה קרני ביהוה רחב פי על־אויבי כי שמחתי בישועתך"
    },
    {
      "number": 2,
      "hebrew": "אין־קדוש כיהוה כי אין בלתך ואין צור כאלהינו"
    },
    {
      "number": 3,
      "hebrew": "אל־תרבו תדברו גבהה גבהה יצא עתק מפיכם כי אל דעות יהוה ולא [ולו] נתכנו עללות"
    },
    {
      "number": 4,
      "hebrew": "קשת גברים חתים ונכשלים אזרו חיל"
    },
    {
      "number": 5,
      "hebrew": "שבעים בלחם נשכרו ורעבים חדלו עד־עקרה ילדה שבעה ורבת בנים אמללה"
    },
    {
      "number": 6,
      "hebrew": "יהוה ממית ומחיה מוריד שאול ויעל"
    },
    {
      "number": 7,
      "hebrew": "יהוה מוריש ומעשיר משפיל אף־מרומם"
    },
    {
      "number": 8,
      "hebrew": "מקים מעפר דל מאשפת ירים אביון להושיב עם־נדיבים וכסא כבוד ינחלם כי ליהוה מצקי ארץ וישת עליהם תבל"
    },
    {
      "number": 9,
      "hebrew": "רגלי חסידו [חסידיו] ישמר ורשעים בחשך ידמו כי־לא בכח יגבר־איש"
    },
    {
      "number": 10,
      "hebrew": "יהוה יחתו מריבו [מריביו] עלו [עליו] בשמים ירעם יהוה ידין אפסי־ארץ ויתן־עז למלכו וירם קרן משיחו"
    },
    {
      "number": 11,
      "hebrew": "וילך אלקנה הרמתה על־ביתו והנער היה משרת את־יהוה את־פני עלי הכהן"
    },
    {
      "number": 12,
      "hebrew": "ובני עלי בני בליעל לא ידעו את־יהוה"
    },
    {
      "number": 13,
      "hebrew": "ומשפט הכהנים את־העם כל־איש זבח זבח ובא נער הכהן כבשל הבשר והמזלג שלש־השנים בידו"
    },
    {
      "number": 14,
      "hebrew": "והכה בכיור או בדוד או בקלחת או בפרור כל אשר יעלה המזלג יקח הכהן בו ככה יעשו לכל־ישראל הבאים שם בשלה"
    },
    {
      "number": 15,
      "hebrew": "גם בטרם יקטרון את־החלב ובא נער הכהן ואמר לאיש הזבח תנה בשר לצלות לכהן ולא־יקח ממך בשר מבשל כי אם־חי"
    },
    {
      "number": 16,
      "hebrew": "ויאמר אליו האיש קטר יקטירון כיום החלב וקח־לך כאשר תאוה נפשך ואמר לו [לא] כי עתה תתן ואם־לא לקחתי בחזקה"
    },
    {
      "number": 17,
      "hebrew": "ותהי חטאת הנערים גדולה מאד את־פני יהוה כי נאצו האנשים את מנחת יהוה"
    },
    {
      "number": 18,
      "hebrew": "ושמואל משרת את־פני יהוה נער חגור אפוד בד"
    },
    {
      "number": 19,
      "hebrew": "ומעיל קטן תעשה־לו אמו והעלתה לו מימים ימימה בעלותה את־אישה לזבח את־זבח הימים"
    },
    {
      "number": 20,
      "hebrew": "וברך עלי את־אלקנה ואת־אשתו ואמר ישם יהוה לך זרע מן־האשה הזאת תחת השאלה אשר שאל ליהוה והלכו למקמו"
    },
    {
      "number": 21,
      "hebrew": "כי־פקד יהוה את־חנה ותהר ותלד שלשה־בנים ושתי בנות ויגדל הנער שמואל עם־יהוה"
    },
    {
      "number": 22,
      "hebrew": "ועלי זקן מאד ושמע את כל־אשר יעשון בניו לכל־ישראל ואת אשר־ישכבון את־הנשים הצבאות פתח אהל מועד"
    },
    {
      "number": 23,
      "hebrew": "ויאמר להם למה תעשון כדברים האלה אשר אנכי שמע את־דבריכם רעים מאת כל־העם אלה"
    },
    {
      "number": 24,
      "hebrew": "אל בני כי לוא־טובה השמעה אשר אנכי שמע מעברים עם־יהוה"
    },
    {
      "number": 25,
      "hebrew": "אם־יחטא איש לאיש ופללו אלהים ואם ליהוה יחטא־איש מי יתפלל־לו ולא ישמעו לקול אביהם כי־חפץ יהוה להמיתם"
    },
    {
      "number": 26,
      "hebrew": "והנער שמואל הלך וגדל וטוב גם עם־יהוה וגם עם־אנשים"
    },
    {
      "number": 27,
      "hebrew": "ויבא איש־אלהים אל־עלי ויאמר אליו כה אמר יהוה הנגלה נגליתי אל־בית אביך בהיותם במצרים לבית פרעה"
    },
    {
      "number": 28,
      "hebrew": "ובחר אתו מכל־שבטי ישראל לי לכהן לעלות על־מזבחי להקטיר קטרת לשאת אפוד לפני ואתנה לבית אביך את־כל־אשי בני ישראל"
    },
    {
      "number": 29,
      "hebrew": "למה תבעטו בזבחי ובמנחתי אשר צויתי מעון ותכבד את־בניך ממני להבריאכם מראשית כל־מנחת ישראל לעמי"
    },
    {
      "number": 30,
      "hebrew": "לכן נאם־יהוה אלהי ישראל אמור אמרתי ביתך ובית אביך יתהלכו לפני עד־עולם ועתה נאם־יהוה חלילה לי כי־מכבדי אכבד ובזי יקלו"
    },
    {
      "number": 31,
      "hebrew": "הנה ימים באים וגדעתי את־זרעך ואת־זרע בית אביך מהיות זקן בביתך"
    },
    {
      "number": 32,
      "hebrew": "והבטת צר מעון בכל אשר־ייטיב את־ישראל ולא־יהיה זקן בביתך כל־הימים"
    },
    {
      "number": 33,
      "hebrew": "ואיש לא־אכרית לך מעם מזבחי לכלות את־עיניך ולאדיב את־נפשך וכל־מרבית ביתך ימותו אנשים"
    },
    {
      "number": 34,
      "hebrew": "וזה־לך האות אשר יבא אל־שני בניך אל־חפני ופינחס ביום אחד ימותו שניהם"
    },
    {
      "number": 35,
      "hebrew": "והקימתי לי כהן נאמן כאשר בלבבי ובנפשי יעשה ובניתי לו בית נאמן והתהלך לפני־משיחי כל־הימים"
    },
    {
      "number": 36,
      "hebrew": "והיה כל־הנותר בביתך יבוא להשתחות לו לאגורת כסף וככר־לחם ואמר ספחני נא אל־אחת הכהנות לאכל פת־לחם"
    }
  ]
}