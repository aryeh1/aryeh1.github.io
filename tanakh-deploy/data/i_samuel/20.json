{
  "book": "I Samuel",
  "bookHebrew": "שמואל א",
  "chapter": 20,
  "verses": [
    {
      "number": 1,
      "hebrew": "ויברח דוד מנוות [מניות] ברמה ויבא ויאמר לפני יהונתן מה עשיתי מה־עוני ומה־חטאתי לפני אביך כי מבקש את־נפשי"
    },
    {
      "number": 2,
      "hebrew": "ויאמר לו חלילה לא תמות הנה לו־עשה [לא־] [יעשה] אבי דבר גדול או דבר קטן ולא יגלה את־אזני ומדוע יסתיר אבי ממני את־הדבר הזה אין זאת"
    },
    {
      "number": 3,
      "hebrew": "וישבע עוד דוד ויאמר ידע ידע אביך כי־מצאתי חן בעיניך ויאמר אל־ידע־זאת יהונתן פן־יעצב ואולם חי־יהוה וחי נפשך כי כפשע ביני ובין המות"
    },
    {
      "number": 4,
      "hebrew": "ויאמר יהונתן אל־דוד מה־תאמר נפשך ואעשה־לך"
    },
    {
      "number": 5,
      "hebrew": "ויאמר דוד אל־יהונתן הנה־חדש מחר ואנכי ישב־אשב עם־המלך לאכול ושלחתני ונסתרתי בשדה עד הערב השלשית"
    },
    {
      "number": 6,
      "hebrew": "אם־פקד יפקדני אביך ואמרת נשאל נשאל ממני דוד לרוץ בית־לחם עירו כי זבח הימים שם לכל־המשפחה"
    },
    {
      "number": 7,
      "hebrew": "אם־כה יאמר טוב שלום לעבדך ואם־חרה יחרה לו דע כי־כלתה הרעה מעמו"
    },
    {
      "number": 8,
      "hebrew": "ועשית חסד על־עבדך כי בברית יהוה הבאת את־עבדך עמך ואם־יש־בי עון המיתני אתה ועד־אביך למה־זה תביאני"
    },
    {
      "number": 9,
      "hebrew": "ויאמר יהונתן חלילה לך כי אם־ידע אדע כי־כלתה הרעה מעם אבי לבוא עליך ולא אתה אגיד לך"
    },
    {
      "number": 10,
      "hebrew": "ויאמר דוד אל־יהונתן מי יגיד לי או מה־יענך אביך קשה"
    },
    {
      "number": 11,
      "hebrew": "ויאמר יהונתן אל־דוד לכה ונצא השדה ויצאו שניהם השדה"
    },
    {
      "number": 12,
      "hebrew": "ויאמר יהונתן אל־דוד יהוה אלהי ישראל כי־אחקר את־אבי כעת מחר השלשית והנה־טוב אל־דוד ולא־אז אשלח אליך וגליתי את־אזנך"
    },
    {
      "number": 13,
      "hebrew": "כה־יעשה יהוה ליהונתן וכה יסיף כי־ייטב אל־אבי את־הרעה עליך וגליתי את־אזנך ושלחתיך והלכת לשלום ויהי יהוה עמך כאשר היה עם־אבי"
    },
    {
      "number": 14,
      "hebrew": "ולא אם־עודני חי ולא־תעשה עמדי חסד יהוה ולא אמות"
    },
    {
      "number": 15,
      "hebrew": "ולא־תכרת את־חסדך מעם ביתי עד־עולם ולא בהכרת יהוה את־איבי דוד איש מעל פני האדמה"
    },
    {
      "number": 16,
      "hebrew": "ויכרת יהונתן עם־בית דוד ובקש יהוה מיד איבי דוד"
    },
    {
      "number": 17,
      "hebrew": "ויוסף יהונתן להשביע את־דוד באהבתו אתו כי־אהבת נפשו אהבו"
    },
    {
      "number": 18,
      "hebrew": "ויאמר־לו יהונתן מחר חדש ונפקדת כי יפקד מושבך"
    },
    {
      "number": 19,
      "hebrew": "ושלשת תרד מאד ובאת אל־המקום אשר־נסתרת שם ביום המעשה וישבת אצל האבן האזל"
    },
    {
      "number": 20,
      "hebrew": "ואני שלשת החצים צדה אורה לשלח־לי למטרה"
    },
    {
      "number": 21,
      "hebrew": "והנה אשלח את־הנער לך מצא את־החצים אם־אמר אמר לנער הנה החצים ממך והנה קחנו ובאה כי־שלום לך ואין דבר חי־יהוה"
    },
    {
      "number": 22,
      "hebrew": "ואם־כה אמר לעלם הנה החצים ממך והלאה לך כי שלחך יהוה"
    },
    {
      "number": 23,
      "hebrew": "והדבר אשר דברנו אני ואתה הנה יהוה ביני ובינך עד־עולם"
    },
    {
      "number": 24,
      "hebrew": "ויסתר דוד בשדה ויהי החדש וישב המלך על־[אל־] הלחם לאכול"
    },
    {
      "number": 25,
      "hebrew": "וישב המלך על־מושבו כפעם בפעם אל־מושב הקיר ויקם יהונתן וישב אבנר מצד שאול ויפקד מקום דוד"
    },
    {
      "number": 26,
      "hebrew": "ולא־דבר שאול מאומה ביום ההוא כי אמר מקרה הוא בלתי טהור הוא כי־לא טהור"
    },
    {
      "number": 27,
      "hebrew": "ויהי ממחרת החדש השני ויפקד מקום דוד ויאמר שאול אל־יהונתן בנו מדוע לא־בא בן־ישי גם־תמול גם־היום אל־הלחם"
    },
    {
      "number": 28,
      "hebrew": "ויען יהונתן את־שאול נשאל נשאל דוד מעמדי עד־בית לחם"
    },
    {
      "number": 29,
      "hebrew": "ויאמר שלחני נא כי זבח משפחה לנו בעיר והוא צוה־לי אחי ועתה אם־מצאתי חן בעיניך אמלטה נא ואראה את־אחי על־כן לא־בא אל־שלחן המלך"
    },
    {
      "number": 30,
      "hebrew": "ויחר־אף שאול ביהונתן ויאמר לו בן־נעות המרדות הלוא ידעתי כי־בחר אתה לבן־ישי לבשתך ולבשת ערות אמך"
    },
    {
      "number": 31,
      "hebrew": "כי כל־הימים אשר בן־ישי חי על־האדמה לא תכון אתה ומלכותך ועתה שלח וקח אתו אלי כי בן־מות הוא"
    },
    {
      "number": 32,
      "hebrew": "ויען יהונתן את־שאול אביו ויאמר אליו למה יומת מה עשה"
    },
    {
      "number": 33,
      "hebrew": "ויטל שאול את־החנית עליו להכתו וידע יהונתן כי־כלה היא מעם אביו להמית את־דוד"
    },
    {
      "number": 34,
      "hebrew": "ויקם יהונתן מעם השלחן בחרי־אף ולא־אכל ביום־החדש השני לחם כי נעצב אל־דוד כי הכלמו אביו"
    },
    {
      "number": 35,
      "hebrew": "ויהי בבקר ויצא יהונתן השדה למועד דוד ונער קטן עמו"
    },
    {
      "number": 36,
      "hebrew": "ויאמר לנערו רץ מצא נא את־החצים אשר אנכי מורה הנער רץ והוא־ירה החצי להעברו"
    },
    {
      "number": 37,
      "hebrew": "ויבא הנער עד־מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה"
    },
    {
      "number": 38,
      "hebrew": "ויקרא יהונתן אחרי הנער מהרה חושה אל־תעמד וילקט נער יהונתן את־החצי [החצים] ויבא אל־אדניו"
    },
    {
      "number": 39,
      "hebrew": "והנער לא־ידע מאומה אך יהונתן ודוד ידעו את־הדבר"
    },
    {
      "number": 40,
      "hebrew": "ויתן יהונתן את־כליו אל־הנער אשר־לו ויאמר לו לך הביא העיר"
    },
    {
      "number": 41,
      "hebrew": "הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את־רעהו ויבכו איש את־רעהו עד־דוד הגדיל"
    },
    {
      "number": 42,
      "hebrew": "ויאמר יהונתן לדוד לך לשלום אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד־עולם"
    }
  ]
}