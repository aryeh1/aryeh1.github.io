{
  "book": "I Samuel",
  "bookHebrew": "שמואל א",
  "chapter": 16,
  "verses": [
    {
      "number": 1,
      "hebrew": "ויאמר יהוה אל־שמואל עד־מתי אתה מתאבל אל־שאול ואני מאסתיו ממלך על־ישראל מלא קרנך שמן ולך אשלחך אל־ישי בית־הלחמי כי־ראיתי בבניו לי מלך"
    },
    {
      "number": 2,
      "hebrew": "ויאמר שמואל איך אלך ושמע שאול והרגני ויאמר יהוה עגלת בקר תקח בידך ואמרת לזבח ליהוה באתי"
    },
    {
      "number": 3,
      "hebrew": "וקראת לישי בזבח ואנכי אודיעך את אשר־תעשה ומשחת לי את אשר־אמר אליך"
    },
    {
      "number": 4,
      "hebrew": "ויעש שמואל את אשר דבר יהוה ויבא בית לחם ויחרדו זקני העיר לקראתו ויאמר שלם בואך"
    },
    {
      "number": 5,
      "hebrew": "ויאמר שלום לזבח ליהוה באתי התקדשו ובאתם אתי בזבח ויקדש את־ישי ואת־בניו ויקרא להם לזבח"
    },
    {
      "number": 6,
      "hebrew": "ויהי בבואם וירא את־אליאב ויאמר אך נגד יהוה משיחו"
    },
    {
      "number": 7,
      "hebrew": "ויאמר יהוה אל־שמואל אל־תבט אל־מראהו ואל־גבה קומתו כי מאסתיהו כי לא אשר יראה האדם כי האדם יראה לעינים ויהוה יראה ללבב"
    },
    {
      "number": 8,
      "hebrew": "ויקרא ישי אל־אבינדב ויעברהו לפני שמואל ויאמר גם־בזה לא־בחר יהוה"
    },
    {
      "number": 9,
      "hebrew": "ויעבר ישי שמה ויאמר גם־בזה לא־בחר יהוה"
    },
    {
      "number": 10,
      "hebrew": "ויעבר ישי שבעת בניו לפני שמואל ויאמר שמואל אל־ישי לא־בחר יהוה באלה"
    },
    {
      "number": 11,
      "hebrew": "ויאמר שמואל אל־ישי התמו הנערים ויאמר עוד שאר הקטן והנה רעה בצאן ויאמר שמואל אל־ישי שלחה וקחנו כי לא־נסב עד־באו פה"
    },
    {
      "number": 12,
      "hebrew": "וישלח ויביאהו והוא אדמוני עם־יפה עינים וטוב ראי ויאמר יהוה קום משחהו כי־זה הוא"
    },
    {
      "number": 13,
      "hebrew": "ויקח שמואל את־קרן השמן וימשח אתו בקרב אחיו ותצלח רוח־יהוה אל־דוד מהיום ההוא ומעלה ויקם שמואל וילך הרמתה"
    },
    {
      "number": 14,
      "hebrew": "ורוח יהוה סרה מעם שאול ובעתתו רוח־רעה מאת יהוה"
    },
    {
      "number": 15,
      "hebrew": "ויאמרו עבדי־שאול אליו הנה־נא רוח־אלהים רעה מבעתך"
    },
    {
      "number": 16,
      "hebrew": "יאמר־נא אדננו עבדיך לפניך יבקשו איש ידע מנגן בכנור והיה בהיות עליך רוח־אלהים רעה ונגן בידו וטוב לך"
    },
    {
      "number": 17,
      "hebrew": "ויאמר שאול אל־עבדיו ראו־נא לי איש מיטיב לנגן והביאותם אלי"
    },
    {
      "number": 18,
      "hebrew": "ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר ויהוה עמו"
    },
    {
      "number": 19,
      "hebrew": "וישלח שאול מלאכים אל־ישי ויאמר שלחה אלי את־דוד בנך אשר בצאן"
    },
    {
      "number": 20,
      "hebrew": "ויקח ישי חמור לחם ונאד יין וגדי עזים אחד וישלח ביד־דוד בנו אל־שאול"
    },
    {
      "number": 21,
      "hebrew": "ויבא דוד אל־שאול ויעמד לפניו ויאהבהו מאד ויהי־לו נשא כלים"
    },
    {
      "number": 22,
      "hebrew": "וישלח שאול אל־ישי לאמר יעמד־נא דוד לפני כי־מצא חן בעיני"
    },
    {
      "number": 23,
      "hebrew": "והיה בהיות רוח־אלהים אל־שאול ולקח דוד את־הכנור ונגן בידו ורוח לשאול וטוב לו וסרה מעליו רוח הרעה"
    }
  ]
}