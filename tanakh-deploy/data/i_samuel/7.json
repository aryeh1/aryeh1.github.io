{
  "book": "I Samuel",
  "bookHebrew": "שמואל א",
  "chapter": 7,
  "verses": [
    {
      "number": 1,
      "hebrew": "ויבאו אנשי קרית יערים ויעלו את־ארון יהוה ויבאו אתו אל־בית אבינדב בגבעה ואת־אלעזר בנו קדשו לשמר את־ארון יהוה"
    },
    {
      "number": 2,
      "hebrew": "ויהי מיום שבת הארון בקרית יערים וירבו הימים ויהיו עשרים שנה וינהו כל־בית ישראל אחרי יהוה"
    },
    {
      "number": 3,
      "hebrew": "ויאמר שמואל אל־כל־בית ישראל לאמר אם־בכל־לבבכם אתם שבים אל־יהוה הסירו את־אלהי הנכר מתוככם והעשתרות והכינו לבבכם אל־יהוה ועבדהו לבדו ויצל אתכם מיד פלשתים"
    },
    {
      "number": 4,
      "hebrew": "ויסירו בני ישראל את־הבעלים ואת־העשתרת ויעבדו את־יהוה לבדו"
    },
    {
      "number": 5,
      "hebrew": "ויאמר שמואל קבצו את־כל־ישראל המצפתה ואתפלל בעדכם אל־יהוה"
    },
    {
      "number": 6,
      "hebrew": "ויקבצו המצפתה וישאבו־מים וישפכו לפני יהוה ויצומו ביום ההוא ויאמרו שם חטאנו ליהוה וישפט שמואל את־בני ישראל במצפה"
    },
    {
      "number": 7,
      "hebrew": "וישמעו פלשתים כי־התקבצו בני־ישראל המצפתה ויעלו סרני־פלשתים אל־ישראל וישמעו בני ישראל ויראו מפני פלשתים"
    },
    {
      "number": 8,
      "hebrew": "ויאמרו בני־ישראל אל־שמואל אל־תחרש ממנו מזעק אל־יהוה אלהינו וישענו מיד פלשתים"
    },
    {
      "number": 9,
      "hebrew": "ויקח שמואל טלה חלב אחד ויעלה [ויעלהו] עולה כליל ליהוה ויזעק שמואל אל־יהוה בעד ישראל ויענהו יהוה"
    },
    {
      "number": 10,
      "hebrew": "ויהי שמואל מעלה העולה ופלשתים נגשו למלחמה בישראל וירעם יהוה בקול־גדול ביום ההוא על־פלשתים ויהמם וינגפו לפני ישראל"
    },
    {
      "number": 11,
      "hebrew": "ויצאו אנשי ישראל מן־המצפה וירדפו את־פלשתים ויכום עד־מתחת לבית כר"
    },
    {
      "number": 12,
      "hebrew": "ויקח שמואל אבן אחת וישם בין־המצפה ובין השן ויקרא את־שמה אבן העזר ויאמר עד־הנה עזרנו יהוה"
    },
    {
      "number": 13,
      "hebrew": "ויכנעו הפלשתים ולא־יספו עוד לבוא בגבול ישראל ותהי יד־יהוה בפלשתים כל ימי שמואל"
    },
    {
      "number": 14,
      "hebrew": "ותשבנה הערים אשר לקחו־פלשתים מאת ישראל לישראל מעקרון ועד־גת ואת־גבולן הציל ישראל מיד פלשתים ויהי שלום בין ישראל ובין האמרי"
    },
    {
      "number": 15,
      "hebrew": "וישפט שמואל את־ישראל כל ימי חייו"
    },
    {
      "number": 16,
      "hebrew": "והלך מדי שנה בשנה וסבב בית־אל והגלגל והמצפה ושפט את־ישראל את כל־המקומות האלה"
    },
    {
      "number": 17,
      "hebrew": "ותשבתו הרמתה כי־שם ביתו ושם שפט את־ישראל ויבן־שם מזבח ליהוה"
    }
  ]
}