{
  "book": "I Samuel",
  "bookHebrew": "שמואל א",
  "chapter": 14,
  "verses": [
    {
      "number": 1,
      "hebrew": "ויהי היום ויאמר יונתן בן־שאול אל־הנער נשא כליו לכה ונעברה אל־מצב פלשתים אשר מעבר הלז ולאביו לא הגיד"
    },
    {
      "number": 2,
      "hebrew": "ושאול יושב בקצה הגבעה תחת הרמון אשר במגרון והעם אשר עמו כשש מאות איש"
    },
    {
      "number": 3,
      "hebrew": "ואחיה בן־אחטוב אחי איכבוד בן־פינחס בן־עלי כהן יהוה בשלו נשא אפוד והעם לא ידע כי הלך יונתן"
    },
    {
      "number": 4,
      "hebrew": "ובין המעברות אשר בקש יונתן לעבר על־מצב פלשתים שן־הסלע מהעבר מזה ושן־הסלע מהעבר מזה ושם האחד בוצץ ושם האחד סנה"
    },
    {
      "number": 5,
      "hebrew": "השן האחד מצוק מצפון מול מכמש והאחד מנגב מול גבע"
    },
    {
      "number": 6,
      "hebrew": "ויאמר יהונתן אל־הנער נשא כליו לכה ונעברה אל־מצב הערלים האלה אולי יעשה יהוה לנו כי אין ליהוה מעצור להושיע ברב או במעט"
    },
    {
      "number": 7,
      "hebrew": "ויאמר לו נשא כליו עשה כל־אשר בלבבך נטה לך הנני עמך כלבבך"
    },
    {
      "number": 8,
      "hebrew": "ויאמר יהונתן הנה אנחנו עברים אל־האנשים ונגלינו אליהם"
    },
    {
      "number": 9,
      "hebrew": "אם־כה יאמרו אלינו דמו עד־הגיענו אליכם ועמדנו תחתינו ולא נעלה אליהם"
    },
    {
      "number": 10,
      "hebrew": "ואם־כה יאמרו עלו עלינו ועלינו כי־נתנם יהוה בידנו וזה־לנו האות"
    },
    {
      "number": 11,
      "hebrew": "ויגלו שניהם אל־מצב פלשתים ויאמרו פלשתים הנה עברים יצאים מן־החרים אשר התחבאו־שם"
    },
    {
      "number": 12,
      "hebrew": "ויענו אנשי המצבה את־יונתן ואת־נשא כליו ויאמרו עלו אלינו ונודיעה אתכם דבר ויאמר יונתן אל־נשא כליו עלה אחרי כי־נתנם יהוה ביד ישראל"
    },
    {
      "number": 13,
      "hebrew": "ויעל יונתן על־ידיו ועל־רגליו ונשא כליו אחריו ויפלו לפני יונתן ונשא כליו ממותת אחריו"
    },
    {
      "number": 14,
      "hebrew": "ותהי המכה הראשנה אשר הכה יונתן ונשא כליו כעשרים איש כבחצי מענה צמד שדה"
    },
    {
      "number": 15,
      "hebrew": "ותהי חרדה במחנה בשדה ובכל־העם המצב והמשחית חרדו גם־המה ותרגז הארץ ותהי לחרדת אלהים"
    },
    {
      "number": 16,
      "hebrew": "ויראו הצפים לשאול בגבעת בנימן והנה ההמון נמוג וילך והלם"
    },
    {
      "number": 17,
      "hebrew": "ויאמר שאול לעם אשר אתו פקדו־נא וראו מי הלך מעמנו ויפקדו והנה אין יונתן ונשא כליו"
    },
    {
      "number": 18,
      "hebrew": "ויאמר שאול לאחיה הגישה ארון האלהים כי־היה ארון האלהים ביום ההוא ובני ישראל"
    },
    {
      "number": 19,
      "hebrew": "ויהי עד דבר שאול אל־הכהן וההמון אשר במחנה פלשתים וילך הלוך ורב ויאמר שאול אל־הכהן אסף ידך"
    },
    {
      "number": 20,
      "hebrew": "ויזעק שאול וכל־העם אשר אתו ויבאו עד־המלחמה והנה היתה חרב איש ברעהו מהומה גדולה מאד"
    },
    {
      "number": 21,
      "hebrew": "והעברים היו לפלשתים כאתמול שלשום אשר עלו עמם במחנה סביב וגם־המה להיות עם־ישראל אשר עם־שאול ויונתן"
    },
    {
      "number": 22,
      "hebrew": "וכל איש ישראל המתחבאים בהר־אפרים שמעו כי־נסו פלשתים וידבקו גם־המה אחריהם במלחמה"
    },
    {
      "number": 23,
      "hebrew": "ויושע יהוה ביום ההוא את־ישראל והמלחמה עברה את־בית און"
    },
    {
      "number": 24,
      "hebrew": "ואיש־ישראל נגש ביום ההוא ויאל שאול את־העם לאמר ארור האיש אשר־יאכל לחם עד־הערב ונקמתי מאיבי ולא טעם כל־העם לחם"
    },
    {
      "number": 25,
      "hebrew": "וכל־הארץ באו ביער ויהי דבש על־פני השדה"
    },
    {
      "number": 26,
      "hebrew": "ויבא העם אל־היער והנה הלך דבש ואין־משיג ידו אל־פיו כי־ירא העם את־השבעה"
    },
    {
      "number": 27,
      "hebrew": "ויונתן לא־שמע בהשביע אביו את־העם וישלח את־קצה המטה אשר בידו ויטבל אותה ביערת הדבש וישב ידו אל־פיו ותראנה [ותארנה] עיניו"
    },
    {
      "number": 28,
      "hebrew": "ויען איש מהעם ויאמר השבע השביע אביך את־העם לאמר ארור האיש אשר־יאכל לחם היום ויעף העם"
    },
    {
      "number": 29,
      "hebrew": "ויאמר יונתן עכר אבי את־הארץ ראו־נא כי־ארו עיני כי טעמתי מעט דבש הזה"
    },
    {
      "number": 30,
      "hebrew": "אף כי לוא אכל אכל היום העם משלל איביו אשר מצא כי עתה לא־רבתה מכה בפלשתים"
    },
    {
      "number": 31,
      "hebrew": "ויכו ביום ההוא בפלשתים ממכמש אילנה ויעף העם מאד"
    },
    {
      "number": 32,
      "hebrew": "ויעש [ויעט] העם אל־שלל [השלל] ויקחו צאן ובקר ובני בקר וישחטו־ארצה ויאכל העם על־הדם"
    },
    {
      "number": 33,
      "hebrew": "ויגידו לשאול לאמר הנה העם חטאים ליהוה לאכל על־הדם ויאמר בגדתם גלו־אלי היום אבן גדולה"
    },
    {
      "number": 34,
      "hebrew": "ויאמר שאול פצו בעם ואמרתם להם הגישו אלי איש שורו ואיש שיהו ושחטתם בזה ואכלתם ולא־תחטאו ליהוה לאכל אל־הדם ויגשו כל־העם איש שורו בידו הלילה וישחטו־שם"
    },
    {
      "number": 35,
      "hebrew": "ויבן שאול מזבח ליהוה אתו החל לבנות מזבח ליהוה"
    },
    {
      "number": 36,
      "hebrew": "ויאמר שאול נרדה אחרי פלשתים לילה ונבזה בהם עד־אור הבקר ולא־נשאר בהם איש ויאמרו כל־הטוב בעיניך עשה ויאמר הכהן נקרבה הלם אל־האלהים"
    },
    {
      "number": 37,
      "hebrew": "וישאל שאול באלהים הארד אחרי פלשתים התתנם ביד ישראל ולא ענהו ביום ההוא"
    },
    {
      "number": 38,
      "hebrew": "ויאמר שאול גשו הלם כל פנות העם ודעו וראו במה היתה החטאת הזאת היום"
    },
    {
      "number": 39,
      "hebrew": "כי חי־יהוה המושיע את־ישראל כי אם־ישנו ביונתן בני כי מות ימות ואין ענהו מכל־העם"
    },
    {
      "number": 40,
      "hebrew": "ויאמר אל־כל־ישראל אתם תהיו לעבר אחד ואני ויונתן בני נהיה לעבר אחד ויאמרו העם אל־שאול הטוב בעיניך עשה"
    },
    {
      "number": 41,
      "hebrew": "ויאמר שאול אל־יהוה אלהי ישראל הבה תמים וילכד יונתן ושאול והעם יצאו"
    },
    {
      "number": 42,
      "hebrew": "ויאמר שאול הפילו ביני ובין יונתן בני וילכד יונתן"
    },
    {
      "number": 43,
      "hebrew": "ויאמר שאול אל־יונתן הגידה לי מה עשיתה ויגד־לו יונתן ויאמר טעם טעמתי בקצה המטה אשר־בידי מעט דבש הנני אמות"
    },
    {
      "number": 44,
      "hebrew": "ויאמר שאול כה־יעשה אלהים וכה יוסף כי־מות תמות יונתן"
    },
    {
      "number": 45,
      "hebrew": "ויאמר העם אל־שאול ה‍יונתן ימות אשר עשה הישועה הגדולה הזאת בישראל חלילה חי־יהוה אם־יפל משערת ראשו ארצה כי־עם־אלהים עשה היום הזה ויפדו העם את־יונתן ולא־מת"
    },
    {
      "number": 46,
      "hebrew": "ויעל שאול מאחרי פלשתים ופלשתים הלכו למקומם"
    },
    {
      "number": 47,
      "hebrew": "ושאול לכד המלוכה על־ישראל וילחם סביב בכל־איביו במואב ובבני־עמון ובאדום ובמלכי צובה ובפלשתים ובכל אשר־יפנה ירשיע"
    },
    {
      "number": 48,
      "hebrew": "ויעש חיל ויך את־עמלק ויצל את־ישראל מיד שסהו"
    },
    {
      "number": 49,
      "hebrew": "ויהיו בני שאול יונתן וישוי ומלכי־שוע ושם שתי בנתיו שם הבכירה מרב ושם הקטנה מיכל"
    },
    {
      "number": 50,
      "hebrew": "ושם אשת שאול אחינעם בת־אחימעץ ושם שר־צבאו אבינר בן־נר דוד שאול"
    },
    {
      "number": 51,
      "hebrew": "וקיש אבי־שאול ונר אבי־אבנר בן־אביאל"
    },
    {
      "number": 52,
      "hebrew": "ותהי המלחמה חזקה על־פלשתים כל ימי שאול וראה שאול כל־איש גבור וכל־בן־חיל ויאספהו אליו"
    }
  ]
}