{
  "book": "I Samuel",
  "bookHebrew": "שמואל א",
  "chapter": 23,
  "verses": [
    {
      "number": 1,
      "hebrew": "ויגדו לדוד לאמר הנה פלשתים נלחמים בקעילה והמה שסים את־הגרנות"
    },
    {
      "number": 2,
      "hebrew": "וישאל דוד ביהוה לאמר האלך והכיתי בפלשתים האלה ויאמר יהוה אל־דוד לך והכית בפלשתים והושעת את־קעילה"
    },
    {
      "number": 3,
      "hebrew": "ויאמרו אנשי דוד אליו הנה אנחנו פה ביהודה יראים ואף כי־נלך קעלה אל־מערכות פלשתים"
    },
    {
      "number": 4,
      "hebrew": "ויוסף עוד דוד לשאל ביהוה ויענהו יהוה ויאמר קום רד קעילה כי־אני נתן את־פלשתים בידך"
    },
    {
      "number": 5,
      "hebrew": "וילך דוד ואנשו [ואנשיו] קעילה וילחם בפלשתים וינהג את־מקניהם ויך בהם מכה גדולה וישע דוד את ישבי קעילה"
    },
    {
      "number": 6,
      "hebrew": "ויהי בברח אביתר בן־אחימלך אל־דוד קעילה אפוד ירד בידו"
    },
    {
      "number": 7,
      "hebrew": "ויגד לשאול כי־בא דוד קעילה ויאמר שאול נכר אתו אלהים בידי כי נסגר לבוא בעיר דלתים ובריח"
    },
    {
      "number": 8,
      "hebrew": "וישמע שאול את־כל־העם למלחמה לרדת קעילה לצור אל־דוד ואל־אנשיו"
    },
    {
      "number": 9,
      "hebrew": "וידע דוד כי עליו שאול מחריש הרעה ויאמר אל־אביתר הכהן הגישה האפוד"
    },
    {
      "number": 10,
      "hebrew": "ויאמר דוד יהוה אלהי ישראל שמע שמע עבדך כי־מבקש שאול לבוא אל־קעילה לשחת לעיר בעבורי"
    },
    {
      "number": 11,
      "hebrew": "היסגרני בעלי קעילה בידו הירד שאול כאשר שמע עבדך יהוה אלהי ישראל הגד־נא לעבדך ויאמר יהוה ירד"
    },
    {
      "number": 12,
      "hebrew": "ויאמר דוד היסגרו בעלי קעילה אתי ואת־אנשי ביד־שאול ויאמר יהוה יסגירו"
    },
    {
      "number": 13,
      "hebrew": "ויקם דוד ואנשיו כשש־מאות איש ויצאו מקעלה ויתהלכו באשר יתהלכו ולשאול הגד כי־נמלט דוד מקעילה ויחדל לצאת"
    },
    {
      "number": 14,
      "hebrew": "וישב דוד במדבר במצדות וישב בהר במדבר־זיף ויבקשהו שאול כל־הימים ולא־נתנו אלהים בידו"
    },
    {
      "number": 15,
      "hebrew": "וירא דוד כי־יצא שאול לבקש את־נפשו ודוד במדבר־זיף בחרשה"
    },
    {
      "number": 16,
      "hebrew": "ויקם יהונתן בן־שאול וילך אל־דוד חרשה ויחזק את־ידו באלהים"
    },
    {
      "number": 17,
      "hebrew": "ויאמר אליו אל־תירא כי לא תמצאך יד שאול אבי ואתה תמלך על־ישראל ואנכי אהיה־לך למשנה וגם־שאול אבי ידע כן"
    },
    {
      "number": 18,
      "hebrew": "ויכרתו שניהם ברית לפני יהוה וישב דוד בחרשה ויהונתן הלך לביתו"
    },
    {
      "number": 19,
      "hebrew": "ויעלו זפים אל־שאול הגבעתה לאמר הלוא דוד מסתתר עמנו במצדות בחרשה בגבעת החכילה אשר מימין הישימון"
    },
    {
      "number": 20,
      "hebrew": "ועתה לכל־אות נפשך המלך לרדת רד ולנו הסגירו ביד המלך"
    },
    {
      "number": 21,
      "hebrew": "ויאמר שאול ברוכים אתם ליהוה כי חמלתם עלי"
    },
    {
      "number": 22,
      "hebrew": "לכו־נא הכינו עוד ודעו וראו את־מקומו אשר תהיה רגלו מי ראהו שם כי אמר אלי ערום יערם הוא"
    },
    {
      "number": 23,
      "hebrew": "וראו ודעו מכל המחבאים אשר יתחבא שם ושבתם אלי אל־נכון והלכתי אתכם והיה אם־ישנו בארץ וחפשתי אתו בכל אלפי יהודה"
    },
    {
      "number": 24,
      "hebrew": "ויקומו וילכו זיפה לפני שאול ודוד ואנשיו במדבר מעון בערבה אל ימין הישימון"
    },
    {
      "number": 25,
      "hebrew": "וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי־דוד מדבר מעון"
    },
    {
      "number": 26,
      "hebrew": "וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל־דוד ואל־אנשיו לתפשם"
    },
    {
      "number": 27,
      "hebrew": "ומלאך בא אל־שאול לאמר מהרה ולכה כי־פשטו פלשתים על־הארץ"
    },
    {
      "number": 28,
      "hebrew": "וישב שאול מרדף אחרי דוד וילך לקראת פלשתים על־כן קראו למקום ההוא סלע המחלקות"
    }
  ]
}