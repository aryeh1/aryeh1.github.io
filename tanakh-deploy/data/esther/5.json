{
  "book": "Esther",
  "bookHebrew": "אסתר",
  "chapter": 5,
  "verses": [
    {
      "number": 1,
      "hebrew": "ויהי ביום השלישי ותלבש אסתר מלכות ותעמד בחצר בית־המלך הפנימית נכח בית המלך והמלך יושב על־כסא מלכותו בבית המלכות נכח פתח הבית"
    },
    {
      "number": 2,
      "hebrew": "ויהי כראות המלך את־אסתר המלכה עמדת בחצר נשאה חן בעיניו ויושט המלך לאסתר את־שרביט הזהב אשר בידו ותקרב אסתר ותגע בראש השרביט"
    },
    {
      "number": 3,
      "hebrew": "ויאמר לה המלך מה־לך אסתר המלכה ומה־בקשתך עד־חצי המלכות וינתן לך"
    },
    {
      "number": 4,
      "hebrew": "ותאמר אסתר אם־על־המלך טוב יבוא המלך והמן היום אל־המשתה אשר־עשיתי לו"
    },
    {
      "number": 5,
      "hebrew": "ויאמר המלך מהרו את־המן לעשות את־דבר אסתר ויבא המלך והמן אל־המשתה אשר־עשתה אסתר"
    },
    {
      "number": 6,
      "hebrew": "ויאמר המלך לאסתר במשתה היין מה־שאלתך וינתן לך ומה־בקשתך עד־חצי המלכות ותעש"
    },
    {
      "number": 7,
      "hebrew": "ותען אסתר ותאמר שאלתי ובקשתי"
    },
    {
      "number": 8,
      "hebrew": "אם־מצאתי חן בעיני המלך ואם־על־המלך טוב לתת את־שאלתי ולעשות את־בקשתי יבוא המלך והמן אל־המשתה אשר אעשה להם ומחר אעשה כדבר המלך"
    },
    {
      "number": 9,
      "hebrew": "ויצא המן ביום ההוא שמח וטוב לב וכראות המן את־מרדכי בשער המלך ולא־קם ולא־זע ממנו וימלא המן על־מרדכי חמה"
    },
    {
      "number": 10,
      "hebrew": "ויתאפק המן ויבוא אל־ביתו וישלח ויבא את־אהביו ואת־זרש אשתו"
    },
    {
      "number": 11,
      "hebrew": "ויספר להם המן את־כבוד עשרו ורב בניו ואת כל־אשר גדלו המלך ואת אשר נשאו על־השרים ועבדי המלך"
    },
    {
      "number": 12,
      "hebrew": "ויאמר המן אף לא־הביאה אסתר המלכה עם־המלך אל־המשתה אשר־עשתה כי אם־אותי וגם־למחר אני קרוא־לה עם־המלך"
    },
    {
      "number": 13,
      "hebrew": "וכל־זה איננו שוה לי בכל־עת אשר אני ראה את־מרדכי היהודי יושב בשער המלך"
    },
    {
      "number": 14,
      "hebrew": "ותאמר לו זרש אשתו וכל־אהביו יעשו־עץ גבה חמשים אמה ובבקר אמר למלך ויתלו את־מרדכי עליו ובא־עם־המלך אל המשתה שמח וייטב הדבר לפני המן ויעש העץ"
    }
  ]
}