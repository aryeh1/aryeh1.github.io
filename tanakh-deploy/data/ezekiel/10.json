{
  "book": "Ezekiel",
  "bookHebrew": "יחזקאל",
  "chapter": 10,
  "verses": [
    {
      "number": 1,
      "hebrew": "ואראה והנה אל־הרקיע אשר על־ראש הכרבים כאבן ספיר כמראה דמות כסא נראה עליהם"
    },
    {
      "number": 2,
      "hebrew": "ויאמר אל־האיש לבש הבדים ויאמר בא אל־בינות לגלגל אל־תחת לכרוב ומלא חפניך גחלי־אש מבינות לכרבים וזרק על־העיר ויבא לעיני"
    },
    {
      "number": 3,
      "hebrew": "והכרבים עמדים מימין לבית בבאו האיש והענן מלא את־החצר הפנימית"
    },
    {
      "number": 4,
      "hebrew": "וירם כבוד־יהוה מעל הכרוב על מפתן הבית וימלא הבית את־הענן והחצר מלאה את־נגה כבוד יהוה"
    },
    {
      "number": 5,
      "hebrew": "וקול כנפי הכרובים נשמע עד־החצר החיצנה כקול אל־שדי בדברו"
    },
    {
      "number": 6,
      "hebrew": "ויהי בצותו את־האיש לבש־הבדים לאמר קח אש מבינות לגלגל מבינות לכרובים ויבא ויעמד אצל האופן"
    },
    {
      "number": 7,
      "hebrew": "וישלח הכרוב את־ידו מבינות לכרובים אל־האש אשר בינות הכרבים וישא ויתן אל־חפני לבש הבדים ויקח ויצא"
    },
    {
      "number": 8,
      "hebrew": "וירא לכרבים תבנית יד־אדם תחת כנפיהם"
    },
    {
      "number": 9,
      "hebrew": "ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש"
    },
    {
      "number": 10,
      "hebrew": "ומראיהם דמות אחד לארבעתם כאשר יהיה האופן בתוך האופן"
    },
    {
      "number": 11,
      "hebrew": "בלכתם אל־ארבעת רבעיהם ילכו לא יסבו בלכתם כי המקום אשר־יפנה הראש אחריו ילכו לא יסבו בלכתם"
    },
    {
      "number": 12,
      "hebrew": "וכל־בשרם וגבהם וידיהם וכנפיהם והאופנים מלאים עינים סביב לארבעתם אופניהם"
    },
    {
      "number": 13,
      "hebrew": "לאופנים להם קורא הגלגל באזני"
    },
    {
      "number": 14,
      "hebrew": "וארבעה פנים לאחד פני האחד פני הכרוב ופני השני פני אדם והשלישי פני אריה והרביעי פני־נשר"
    },
    {
      "number": 15,
      "hebrew": "וירמו הכרובים היא החיה אשר ראיתי בנהר־כבר"
    },
    {
      "number": 16,
      "hebrew": "ובלכת הכרובים ילכו האופנים אצלם ובשאת הכרובים את־כנפיהם לרום מעל הארץ לא־יסבו האופנים גם־הם מאצלם"
    },
    {
      "number": 17,
      "hebrew": "בעמדם יעמדו וברומם ירומו אותם כי רוח החיה בהם"
    },
    {
      "number": 18,
      "hebrew": "ויצא כבוד יהוה מעל מפתן הבית ויעמד על־הכרובים"
    },
    {
      "number": 19,
      "hebrew": "וישאו הכרובים את־כנפיהם וירומו מן־הארץ לעיני בצאתם והאופנים לעמתם ויעמד פתח שער בית־יהוה הקדמוני וכבוד אלהי־ישראל עליהם מלמעלה"
    },
    {
      "number": 20,
      "hebrew": "היא החיה אשר ראיתי תחת אלהי־ישראל בנהר־כבר ואדע כי כרובים המה"
    },
    {
      "number": 21,
      "hebrew": "ארבעה ארבעה פנים לאחד וארבע כנפים לאחד ודמות ידי אדם תחת כנפיהם"
    },
    {
      "number": 22,
      "hebrew": "ודמות פניהם המה הפנים אשר ראיתי על־נהר־כבר מראיהם ואותם איש אל־עבר פניו ילכו"
    }
  ]
}