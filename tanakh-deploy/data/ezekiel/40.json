{
  "book": "Ezekiel",
  "bookHebrew": "יחזקאל",
  "chapter": 40,
  "verses": [
    {
      "number": 1,
      "hebrew": "בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הכתה העיר בעצם היום הזה היתה עלי יד־יהוה ויבא אתי שמה"
    },
    {
      "number": 2,
      "hebrew": "במראות אלהים הביאני אל־ארץ ישראל ויניחני אל־הר גבה מאד ועליו כמבנה־עיר מנגב"
    },
    {
      "number": 3,
      "hebrew": "ויביא אותי שמה והנה־איש מראהו כמראה נחשת ופתיל־פשתים בידו וקנה המדה והוא עמד בשער"
    },
    {
      "number": 4,
      "hebrew": "וידבר אלי האיש בן־אדם ראה בעיניך ובאזניך שמע ושים לבך לכל אשר־אני מראה אותך כי למען הראותכה הבאתה הנה הגד את־כל־אשר־אתה ראה לבית ישראל"
    },
    {
      "number": 5,
      "hebrew": "והנה חומה מחוץ לבית סביב סביב וביד האיש קנה המדה שש־אמות באמה וטפח וימד את־רחב הבנין קנה אחד וקומה קנה אחד"
    },
    {
      "number": 6,
      "hebrew": "ויבוא אל־שער אשר פניו דרך הקדימה ויעל במעלותו [במעלותיו] וימד את־סף השער קנה אחד רחב ואת סף אחד קנה אחד רחב"
    },
    {
      "number": 7,
      "hebrew": "והתא קנה אחד ארך וקנה אחד רחב ובין התאים חמש אמות וסף השער מאצל אולם השער מהבית קנה אחד"
    },
    {
      "number": 8,
      "hebrew": "וימד את־אלם השער מהבית קנה אחד"
    },
    {
      "number": 9,
      "hebrew": "וימד את־אלם השער שמנה אמות ואילו [ואיליו] שתים אמות ואלם השער מהבית"
    },
    {
      "number": 10,
      "hebrew": "ותאי השער דרך הקדים שלשה מפה ושלשה מפה מדה אחת לשלשתם ומדה אחת לאילם מפה ומפו"
    },
    {
      "number": 11,
      "hebrew": "וימד את־רחב פתח־השער עשר אמות ארך השער שלוש עשרה אמות"
    },
    {
      "number": 12,
      "hebrew": "וגבול לפני התאות אמה אחת ואמה־אחת גבול מפה והתא שש־אמות מפו ושש אמות מפו"
    },
    {
      "number": 13,
      "hebrew": "וימד את־השער מגג התא לגגו רחב עשרים וחמש אמות פתח נגד פתח"
    },
    {
      "number": 14,
      "hebrew": "ויעש את־אילים ששים אמה ואל־איל החצר השער סביב סביב"
    },
    {
      "number": 15,
      "hebrew": "ועל פני השער היאתון [האיתון] על־לפני אלם השער הפנימי חמשים אמה"
    },
    {
      "number": 16,
      "hebrew": "וחלנות אטמות אל־התאים ואל אליהמה לפנימה לשער סביב סביב וכן לאלמות וחלונות סביב סביב לפנימה ואל־איל תמרים"
    },
    {
      "number": 17,
      "hebrew": "ויביאני אל־החצר החיצונה והנה לשכות ורצפה עשוי לחצר סביב סביב שלשים לשכות אל־הרצפה"
    },
    {
      "number": 18,
      "hebrew": "והרצפה אל־כתף השערים לעמת ארך השערים הרצפה התחתונה"
    },
    {
      "number": 19,
      "hebrew": "וימד רחב מלפני השער התחתונה לפני החצר הפנימי מחוץ מאה אמה הקדים והצפון"
    },
    {
      "number": 20,
      "hebrew": "והשער אשר פניו דרך הצפון לחצר החיצונה מדד ארכו ורחבו"
    },
    {
      "number": 21,
      "hebrew": "ותאו [ותאיו] שלושה מפו ושלשה מפו ואילו [ואיליו] ואלמו [ואלמיו] היה כמדת השער הראשון חמשים אמה ארכו ורחב חמש ועשרים באמה"
    },
    {
      "number": 22,
      "hebrew": "וחלונו [וחלוניו] ואלמו [ואלמיו] ותמרו [ותמריו] כמדת השער אשר פניו דרך הקדים ובמעלות שבע יעלו־בו ואילמו [ואילמיו] לפניהם"
    },
    {
      "number": 23,
      "hebrew": "ושער לחצר הפנימי נגד השער לצפון ולקדים וימד משער אל־שער מאה אמה"
    },
    {
      "number": 24,
      "hebrew": "ויולכני דרך הדרום והנה־שער דרך הדרום ומדד אילו [איליו] ואילמו [ואילמיו] כמדות האלה"
    },
    {
      "number": 25,
      "hebrew": "וחלונים לו ולאילמו [ולאילמיו] סביב סביב כהחלנות האלה חמשים אמה ארך ורחב חמש ועשרים אמה"
    },
    {
      "number": 26,
      "hebrew": "ומעלות שבעה עלותו [עלותיו] ואלמו [ואלמיו] לפניהם ותמרים לו אחד מפו ואחד מפו אל־אילו [איליו]"
    },
    {
      "number": 27,
      "hebrew": "ושער לחצר הפנימי דרך הדרום וימד משער אל־השער דרך הדרום מאה אמות"
    },
    {
      "number": 28,
      "hebrew": "ויביאני אל־חצר הפנימי בשער הדרום וימד את־השער הדרום כמדות האלה"
    },
    {
      "number": 29,
      "hebrew": "ותאו [ותאיו] ואילו [ואיליו] ואלמו [ואלמיו] כמדות האלה וחלונות לו ולאלמו [ולאלמיו] סביב סביב חמשים אמה ארך ורחב עשרים וחמש אמות"
    },
    {
      "number": 30,
      "hebrew": "ואלמות סביב סביב ארך חמש ועשרים אמה ורחב חמש אמות"
    },
    {
      "number": 31,
      "hebrew": "ואלמו אל־חצר החצונה ותמרים אל־אילו [איליו] ומעלות שמונה מעלו [מעליו]"
    },
    {
      "number": 32,
      "hebrew": "ויביאני אל־החצר הפנימי דרך הקדים וימד את־השער כמדות האלה"
    },
    {
      "number": 33,
      "hebrew": "ותאו [ותאיו] ואלו [ואליו] ואלמו [ואלמיו] כמדות האלה וחלונות לו ולאלמו [ולאלמיו] סביב סביב ארך חמשים אמה ורחב חמש ועשרים אמה"
    },
    {
      "number": 34,
      "hebrew": "ואלמו [ואלמיו] לחצר החיצונה ותמרים אל־אלו [אליו] מפו ומפו ושמנה מעלות מעלו [מעליו]"
    },
    {
      "number": 35,
      "hebrew": "ויביאני אל־שער הצפון ומדד כמדות האלה"
    },
    {
      "number": 36,
      "hebrew": "תאו [תאיו] אלו [אליו] ואלמו [ואלמיו] וחלונות לו סביב סביב ארך חמשים אמה ורחב חמש ועשרים אמה"
    },
    {
      "number": 37,
      "hebrew": "ואילו [ואיליו] לחצר החיצונה ותמרים אל־אילו [איליו] מפו ומפו ושמנה מעלות מעלו [מעליו]"
    },
    {
      "number": 38,
      "hebrew": "ולשכה ופתחה באילים השערים שם ידיחו את־העלה"
    },
    {
      "number": 39,
      "hebrew": "ובאלם השער שנים שלחנות מפו ושנים שלחנות מפה לשחוט אליהם העולה והחטאת והאשם"
    },
    {
      "number": 40,
      "hebrew": "ואל־הכתף מחוצה לעולה לפתח השער הצפונה שנים שלחנות ואל־הכתף האחרת אשר לאלם השער שנים שלחנות"
    },
    {
      "number": 41,
      "hebrew": "ארבעה שלחנות מפה וארבעה שלחנות מפה לכתף השער שמונה שלחנות אליהם ישחטו"
    },
    {
      "number": 42,
      "hebrew": "וארבעה שלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את־הכלים אשר ישחטו את־העולה בם והזבח"
    },
    {
      "number": 43,
      "hebrew": "והשפתים טפח אחד מוכנים בבית סביב סביב ואל־השלחנות בשר הקרבן"
    },
    {
      "number": 44,
      "hebrew": "ומחוצה לשער הפנימי לשכות שרים בחצר הפנימי אשר אל־כתף שער הצפון ופניהם דרך הדרום אחד אל־כתף שער הקדים פני דרך הצפן"
    },
    {
      "number": 45,
      "hebrew": "וידבר אלי זה הלשכה אשר פניה דרך הדרום לכהנים שמרי משמרת הבית"
    },
    {
      "number": 46,
      "hebrew": "והלשכה אשר פניה דרך הצפון לכהנים שמרי משמרת המזבח המה בני־צדוק הקרבים מבני־לוי אל־יהוה לשרתו"
    },
    {
      "number": 47,
      "hebrew": "וימד את־החצר ארך מאה אמה ורחב מאה אמה מרבעת והמזבח לפני הבית"
    },
    {
      "number": 48,
      "hebrew": "ויבאני אל־אלם הבית וימד אל אלם חמש אמות מפה וחמש אמות מפה ורחב השער שלש אמות מפו ושלש אמות מפו"
    },
    {
      "number": 49,
      "hebrew": "ארך האלם עשרים אמה ורחב עשתי עשרה אמה ובמעלות אשר יעלו אליו ועמדים אל־האילים אחד מפה ואחד מפה"
    }
  ]
}