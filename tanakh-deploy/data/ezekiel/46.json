{
  "book": "Ezekiel",
  "bookHebrew": "יחזקאל",
  "chapter": 46,
  "verses": [
    {
      "number": 1,
      "hebrew": "כה־אמר אדני יהוה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח"
    },
    {
      "number": 2,
      "hebrew": "ובא הנשיא דרך אולם השער מחוץ ועמד על־מזוזת השער ועשו הכהנים את־עולתו ואת־שלמיו והשתחוה על־מפתן השער ויצא והשער לא־יסגר עד־הערב"
    },
    {
      "number": 3,
      "hebrew": "והשתחוו עם־הארץ פתח השער ההוא בשבתות ובחדשים לפני יהוה"
    },
    {
      "number": 4,
      "hebrew": "והעלה אשר־יקרב הנשיא ליהוה ביום השבת ששה כבשים תמימם ואיל תמים"
    },
    {
      "number": 5,
      "hebrew": "ומנחה איפה לאיל ולכבשים מנחה מתת ידו ושמן הין לאיפה"
    },
    {
      "number": 6,
      "hebrew": "וביום החדש פר בן־בקר תמימם וששת כבשם ואיל תמימם יהיו"
    },
    {
      "number": 7,
      "hebrew": "ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה"
    },
    {
      "number": 8,
      "hebrew": "ובבוא הנשיא דרך אולם השער יבוא ובדרכו יצא"
    },
    {
      "number": 9,
      "hebrew": "ובבוא עם־הארץ לפני יהוה במועדים הבא דרך־שער צפון להשתחות יצא דרך־שער נגב והבא דרך־שער נגב יצא דרך־שער צפונה לא ישוב דרך השער אשר־בא בו כי נכחו יצאו [יצא]"
    },
    {
      "number": 10,
      "hebrew": "והנשיא בתוכם בבואם יבוא ובצאתם יצאו"
    },
    {
      "number": 11,
      "hebrew": "ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה"
    },
    {
      "number": 12,
      "hebrew": "וכי־יעשה הנשיא נדבה עולה או־שלמים נדבה ליהוה ופתח לו את השער הפנה קדים ועשה את־עלתו ואת־שלמיו כאשר יעשה ביום השבת ויצא וסגר את־השער אחרי צאתו"
    },
    {
      "number": 13,
      "hebrew": "וכבש בן־שנתו תמים תעשה עולה ליום ליהוה בבקר בבקר תעשה אתו"
    },
    {
      "number": 14,
      "hebrew": "ומנחה תעשה עליו בבקר בבקר ששית האיפה ושמן שלישית ההין לרס את־הסלת מנחה ליהוה חקות עולם תמיד"
    },
    {
      "number": 15,
      "hebrew": "ועשו [יעשו] את־הכבש ואת־המנחה ואת־השמן בבקר בבקר עולת תמיד"
    },
    {
      "number": 16,
      "hebrew": "כה־אמר אדני יהוה כי־יתן הנשיא מתנה לאיש מבניו נחלתו היא לבניו תהיה אחזתם היא בנחלה"
    },
    {
      "number": 17,
      "hebrew": "וכי־יתן מתנה מנחלתו לאחד מעבדיו והיתה לו עד־שנת הדרור ושבת לנשיא אך נחלתו בניו להם תהיה"
    },
    {
      "number": 18,
      "hebrew": "ולא־יקח הנשיא מנחלת העם להונתם מאחזתם מאחזתו ינחל את־בניו למען אשר לא־יפצו עמי איש מאחזתו"
    },
    {
      "number": 19,
      "hebrew": "ויביאני במבוא אשר על־כתף השער אל־הלשכות הקדש אל־הכהנים הפנות צפונה והנה־שם מקום בירכתם [בירכתים] ימה"
    },
    {
      "number": 20,
      "hebrew": "ויאמר אלי זה המקום אשר יבשלו־שם הכהנים את־האשם ואת־החטאת אשר יאפו את־המנחה לבלתי הוציא אל־החצר החיצונה לקדש את־העם"
    },
    {
      "number": 21,
      "hebrew": "ויוציאני אל־החצר החיצנה ויעבירני אל־ארבעת מקצועי החצר והנה חצר במקצע החצר חצר במקצע החצר"
    },
    {
      "number": 22,
      "hebrew": "בארבעת מקצעות החצר חצרות קטרות ארבעים ארך ושלשים רחב מדה אחת לארבעתם מהקצעות"
    },
    {
      "number": 23,
      "hebrew": "וטור סביב בהם סביב לארבעתם ומבשלות עשוי מתחת הטירות סביב"
    },
    {
      "number": 24,
      "hebrew": "ויאמר אלי אלה בית המבשלים אשר יבשלו־שם משרתי הבית את־זבח העם"
    }
  ]
}