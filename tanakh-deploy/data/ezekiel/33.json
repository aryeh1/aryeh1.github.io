{
  "book": "Ezekiel",
  "bookHebrew": "יחזקאל",
  "chapter": 33,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם דבר אל־בני־עמך ואמרת אליהם ארץ כי־אביא עליה חרב ולקחו עם־הארץ איש אחד מקציהם ונתנו אתו להם לצפה"
    },
    {
      "number": 3,
      "hebrew": "וראה את־החרב באה על־הארץ ותקע בשופר והזהיר את־העם"
    },
    {
      "number": 4,
      "hebrew": "ושמע השמע את־קול השופר ולא נזהר ותבוא חרב ותקחהו דמו בראשו יהיה"
    },
    {
      "number": 5,
      "hebrew": "את קול השופר שמע ולא נזהר דמו בו יהיה והוא נזהר נפשו מלט"
    },
    {
      "number": 6,
      "hebrew": "והצפה כי־יראה את־החרב באה ולא־תקע בשופר והעם לא־נזהר ותבוא חרב ותקח מהם נפש הוא בעונו נלקח ודמו מיד־הצפה אדרש"
    },
    {
      "number": 7,
      "hebrew": "ואתה בן־אדם צפה נתתיך לבית ישראל ושמעת מפי דבר והזהרת אתם ממני"
    },
    {
      "number": 8,
      "hebrew": "באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש"
    },
    {
      "number": 9,
      "hebrew": "ואתה כי־הזהרת רשע מדרכו לשוב ממנה ולא־שב מדרכו הוא בעונו ימות ואתה נפשך הצלת"
    },
    {
      "number": 10,
      "hebrew": "ואתה בן־אדם אמר אל־בית ישראל כן אמרתם לאמר כי־פשעינו וחטאתינו עלינו ובם אנחנו נמקים ואיך נחיה"
    },
    {
      "number": 11,
      "hebrew": "אמר אליהם חי־אני נאם אדני יהוה אם־אחפץ במות הרשע כי אם־בשוב רשע מדרכו וחיה שובו שובו מדרכיכם הרעים ולמה תמותו בית ישראל"
    },
    {
      "number": 12,
      "hebrew": "ואתה בן־אדם אמר אל־בני־עמך צדקת הצדיק לא תצילנו ביום פשעו ורשעת הרשע לא־יכשל בה ביום שובו מרשעו וצדיק לא יוכל לחיות בה ביום חטאתו"
    },
    {
      "number": 13,
      "hebrew": "באמרי לצדיק חיה יחיה והוא־בטח על־צדקתו ועשה עול כל־צדקתו [צדקתיו] לא תזכרנה ובעולו אשר־עשה בו ימות"
    },
    {
      "number": 14,
      "hebrew": "ובאמרי לרשע מות תמות ושב מחטאתו ועשה משפט וצדקה"
    },
    {
      "number": 15,
      "hebrew": "חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות"
    },
    {
      "number": 16,
      "hebrew": "כל־חטאתו [חטאתיו] אשר חטא לא תזכרנה לו משפט וצדקה עשה חיו יחיה"
    },
    {
      "number": 17,
      "hebrew": "ואמרו בני עמך לא יתכן דרך אדני והמה דרכם לא־יתכן"
    },
    {
      "number": 18,
      "hebrew": "בשוב־צדיק מצדקתו ועשה עול ומת בהם"
    },
    {
      "number": 19,
      "hebrew": "ובשוב רשע מרשעתו ועשה משפט וצדקה עליהם הוא יחיה"
    },
    {
      "number": 20,
      "hebrew": "ואמרתם לא יתכן דרך אדני איש כדרכיו אשפוט אתכם בית ישראל"
    },
    {
      "number": 21,
      "hebrew": "ויהי בשתי עשרה שנה בעשרי בחמשה לחדש לגלותנו בא־אלי הפליט מירושלם לאמר הכתה העיר"
    },
    {
      "number": 22,
      "hebrew": "ויד־יהוה היתה אלי בערב לפני בוא הפליט ויפתח את־פי עד־בוא אלי בבקר ויפתח פי ולא נאלמתי עוד"
    },
    {
      "number": 23,
      "hebrew": "ויהי דבר־יהוה אלי לאמר"
    },
    {
      "number": 24,
      "hebrew": "בן־אדם ישבי החרבות האלה על־אדמת ישראל אמרים לאמר אחד היה אברהם ויירש את־הארץ ואנחנו רבים לנו נתנה הארץ למורשה"
    },
    {
      "number": 25,
      "hebrew": "לכן אמר אליהם כה־אמר אדני יהוה על־הדם תאכלו ועינכם תשאו אל־גלוליכם ודם תשפכו והארץ תירשו"
    },
    {
      "number": 26,
      "hebrew": "עמדתם על־חרבכם עשיתן תועבה ואיש את־אשת רעהו טמאתם והארץ תירשו"
    },
    {
      "number": 27,
      "hebrew": "כה־תאמר אלהם כה־אמר אדני יהוה חי־אני אם־לא אשר בחרבות בחרב יפלו ואשר על־פני השדה לחיה נתתיו לאכלו ואשר במצדות ובמערות בדבר ימותו"
    },
    {
      "number": 28,
      "hebrew": "ונתתי את־הארץ שממה ומשמה ונשבת גאון עזה ושממו הרי ישראל מאין עובר"
    },
    {
      "number": 29,
      "hebrew": "וידעו כי־אני יהוה בתתי את־הארץ שממה ומשמה על כל־תועבתם אשר עשו"
    },
    {
      "number": 30,
      "hebrew": "ואתה בן־אדם בני עמך הנדברים בך אצל הקירות ובפתחי הבתים ודבר־חד את־אחד איש את־אחיו לאמר באו־נא ושמעו מה הדבר היוצא מאת יהוה"
    },
    {
      "number": 31,
      "hebrew": "ויבואו אליך כמבוא־עם וישבו לפניך עמי ושמעו את־דבריך ואותם לא יעשו כי־עגבים בפיהם המה עשים אחרי בצעם לבם הלך"
    },
    {
      "number": 32,
      "hebrew": "והנך להם כשיר עגבים יפה קול ומטב נגן ושמעו את־דבריך ועשים אינם אותם"
    },
    {
      "number": 33,
      "hebrew": "ובבאה הנה באה וידעו כי נביא היה בתוכם"
    }
  ]
}