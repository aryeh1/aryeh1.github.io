{
  "book": "Ezekiel",
  "bookHebrew": "יחזקאל",
  "chapter": 27,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "ואתה בן־אדם שא על־צר קינה"
    },
    {
      "number": 3,
      "hebrew": "ואמרת לצור הישבתי [הישבת] על־מבואת ים רכלת העמים אל־איים רבים כה אמר אדני יהוה צור את אמרת אני כלילת יפי"
    },
    {
      "number": 4,
      "hebrew": "בלב ימים גבוליך בניך כללו יפיך"
    },
    {
      "number": 5,
      "hebrew": "ברושים משניר בנו לך את כל־לחתים ארז מלבנון לקחו לעשות תרן עליך"
    },
    {
      "number": 6,
      "hebrew": "אלונים מבשן עשו משוטיך קרשך עשו־שן בת־אשרים מאיי כתים [כתיים]"
    },
    {
      "number": 7,
      "hebrew": "שש־ברקמה ממצרים היה מפרשך להיות לך לנס תכלת וארגמן מאיי אלישה היה מכסך"
    },
    {
      "number": 8,
      "hebrew": "ישבי צידון וארוד היו שטים לך חכמיך צור היו בך המה חבליך"
    },
    {
      "number": 9,
      "hebrew": "זקני גבל וחכמיה היו בך מחזיקי בדקך כל־אניות הים ומלחיהם היו בך לערב מערבך"
    },
    {
      "number": 10,
      "hebrew": "פרס ולוד ופוט היו בחילך אנשי מלחמתך מגן וכובע תלו־בך המה נתנו הדרך"
    },
    {
      "number": 11,
      "hebrew": "בני ארוד וחילך על־חומותיך סביב וגמדים במגדלותיך היו שלטיהם תלו על־חומותיך סביב המה כללו יפיך"
    },
    {
      "number": 12,
      "hebrew": "תרשיש סחרתך מרב כל־הון בכסף ברזל בדיל ועופרת נתנו עזבוניך"
    },
    {
      "number": 13,
      "hebrew": "יון תבל ומשך המה רכליך בנפש אדם וכלי נחשת נתנו מערבך"
    },
    {
      "number": 14,
      "hebrew": "מבית תוגרמה סוסים ופרשים ופרדים נתנו עזבוניך"
    },
    {
      "number": 15,
      "hebrew": "בני דדן רכליך איים רבים סחרת ידך קרנות שן והובנים [והבנים] השיבו אשכרך"
    },
    {
      "number": 16,
      "hebrew": "ארם סחרתך מרב מעשיך בנפך ארגמן ורקמה ובוץ וראמת וכדכד נתנו בעזבוניך"
    },
    {
      "number": 17,
      "hebrew": "יהודה וארץ ישראל המה רכליך בחטי מנית ופנג ודבש ושמן וצרי נתנו מערבך"
    },
    {
      "number": 18,
      "hebrew": "דמשק סחרתך ברב מעשיך מרב כל־הון ביין חלבון וצמר צחר"
    },
    {
      "number": 19,
      "hebrew": "ודן ויון מאוזל בעזבוניך נתנו ברזל עשות קדה וקנה במערבך היה"
    },
    {
      "number": 20,
      "hebrew": "דדן רכלתך בבגדי־חפש לרכבה"
    },
    {
      "number": 21,
      "hebrew": "ערב וכל־נשיאי קדר המה סחרי ידך בכרים ואילים ועתודים בם סחריך"
    },
    {
      "number": 22,
      "hebrew": "רכלי שבא ורעמה המה רכליך בראש כל־בשם ובכל־אבן יקרה וזהב נתנו עזבוניך"
    },
    {
      "number": 23,
      "hebrew": "חרן וכנה ועדן רכלי שבא אשור כלמד רכלתך"
    },
    {
      "number": 24,
      "hebrew": "המה רכליך במכללים בגלומי תכלת ורקמה ובגנזי ברמים בחבלים חבשים וארזים במרכלתך"
    },
    {
      "number": 25,
      "hebrew": "אניות תרשיש שרותיך מערבך ותמלאי ותכבדי מאד בלב־ימים"
    },
    {
      "number": 26,
      "hebrew": "במים רבים הביאוך השטים אתך רוח הקדים שברך בלב ימים"
    },
    {
      "number": 27,
      "hebrew": "הונך ועזבוניך מערבך מלחיך וחבליך מחזיקי בדקך וערבי מערבך וכל־אנשי מלחמתך אשר־בך ובכל־קהלך אשר בתוכך יפלו בלב ימים ביום מפלתך"
    },
    {
      "number": 28,
      "hebrew": "לקול זעקת חבליך ירעשו מגרשות"
    },
    {
      "number": 29,
      "hebrew": "וירדו מאניותיהם כל תפשי משוט מלחים כל חבלי הים אל־הארץ יעמדו"
    },
    {
      "number": 30,
      "hebrew": "והשמיעו עליך בקולם ויזעקו מרה ויעלו עפר על־ראשיהם באפר יתפלשו"
    },
    {
      "number": 31,
      "hebrew": "והקריחו אליך קרחה וחגרו שקים ובכו אליך במר־נפש מספד מר"
    },
    {
      "number": 32,
      "hebrew": "ונשאו אליך בניהם קינה וקוננו עליך מי כצור כדמה בתוך הים"
    },
    {
      "number": 33,
      "hebrew": "בצאת עזבוניך מימים השבעת עמים רבים ברב הוניך ומערביך העשרת מלכי־ארץ"
    },
    {
      "number": 34,
      "hebrew": "עת נשברת מימים במעמקי־מים מערבך וכל־קהלך בתוכך נפלו"
    },
    {
      "number": 35,
      "hebrew": "כל ישבי האיים שממו עליך ומלכיהם שערו שער רעמו פנים"
    },
    {
      "number": 36,
      "hebrew": "סחרים בעמים שרקו עליך בלהות היית ואינך עד־עולם"
    }
  ]
}