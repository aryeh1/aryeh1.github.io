{
  "book": "Ezekiel",
  "bookHebrew": "יחזקאל",
  "chapter": 17,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם חוד חידה ומשל משל אל־בית ישראל"
    },
    {
      "number": 3,
      "hebrew": "ואמרת כה־אמר אדני יהוה הנשר הגדול גדול הכנפים ארך האבר מלא הנוצה אשר־לו הרקמה בא אל־הלבנון ויקח את־צמרת הארז"
    },
    {
      "number": 4,
      "hebrew": "את ראש יניקותיו קטף ויביאהו אל־ארץ כנען בעיר רכלים שמו"
    },
    {
      "number": 5,
      "hebrew": "ויקח מזרע הארץ ויתנהו בשדה־זרע קח על־מים רבים צפצפה שמו"
    },
    {
      "number": 6,
      "hebrew": "ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו ותהי לגפן ותעש בדים ותשלח פארות"
    },
    {
      "number": 7,
      "hebrew": "ויהי נשר־אחד גדול גדול כנפים ורב־נוצה והנה הגפן הזאת כפנה שרשיה עליו ודליותיו שלחה־לו להשקות אותה מערגות מטעה"
    },
    {
      "number": 8,
      "hebrew": "אל־שדה טוב אל־מים רבים היא שתולה לעשות ענף ולשאת פרי להיות לגפן אדרת"
    },
    {
      "number": 9,
      "hebrew": "אמר כה אמר אדני יהוה תצלח הלוא את־שרשיה ינתק ואת־פריה יקוסס ויבש כל־טרפי צמחה תיבש ולא־בזרע גדולה ובעם־רב למשאות אותה משרשיה"
    },
    {
      "number": 10,
      "hebrew": "והנה שתולה התצלח הלוא כגעת בה רוח הקדים תיבש יבש על־ערגת צמחה תיבש"
    },
    {
      "number": 11,
      "hebrew": "ויהי דבר־יהוה אלי לאמר"
    },
    {
      "number": 12,
      "hebrew": "אמר־נא לבית המרי הלא ידעתם מה־אלה אמר הנה־בא מלך־בבל ירושלם ויקח את־מלכה ואת־שריה ויבא אותם אליו בבלה"
    },
    {
      "number": 13,
      "hebrew": "ויקח מזרע המלוכה ויכרת אתו ברית ויבא אתו באלה ואת־אילי הארץ לקח"
    },
    {
      "number": 14,
      "hebrew": "להיות ממלכה שפלה לבלתי התנשא לשמר את־בריתו לעמדה"
    },
    {
      "number": 15,
      "hebrew": "וימרד־בו לשלח מלאכיו מצרים לתת־לו סוסים ועם־רב היצלח הימלט העשה אלה והפר ברית ונמלט"
    },
    {
      "number": 16,
      "hebrew": "חי־אני נאם אדני יהוה אם־לא במקום המלך הממליך אתו אשר בזה את־אלתו ואשר הפר את־בריתו אתו בתוך־בבל ימות"
    },
    {
      "number": 17,
      "hebrew": "ולא בחיל גדול ובקהל רב יעשה אותו פרעה במלחמה בשפך סללה ובבנות דיק להכרית נפשות רבות"
    },
    {
      "number": 18,
      "hebrew": "ובזה אלה להפר ברית והנה נתן ידו וכל־אלה עשה לא ימלט"
    },
    {
      "number": 19,
      "hebrew": "לכן כה־אמר אדני יהוה חי־אני אם־לא אלתי אשר בזה ובריתי אשר הפיר ונתתיו בראשו"
    },
    {
      "number": 20,
      "hebrew": "ופרשתי עליו רשתי ונתפש במצודתי והביאותיהו בבלה ונשפטתי אתו שם מעלו אשר מעל־בי"
    },
    {
      "number": 21,
      "hebrew": "ואת כל־מברחו [מברחיו] בכל־אגפיו בחרב יפלו והנשארים לכל־רוח יפרשו וידעתם כי אני יהוה דברתי"
    },
    {
      "number": 22,
      "hebrew": "כה אמר אדני יהוה ולקחתי אני מצמרת הארז הרמה ונתתי מראש ינקותיו רך אקטף ושתלתי אני על הר־גבה ותלול"
    },
    {
      "number": 23,
      "hebrew": "בהר מרום ישראל אשתלנו ונשא ענף ועשה פרי והיה לארז אדיר ושכנו תחתיו כל צפור כל־כנף בצל דליותיו תשכנה"
    },
    {
      "number": 24,
      "hebrew": "וידעו כל־עצי השדה כי אני יהוה השפלתי עץ גבה הגבהתי עץ שפל הובשתי עץ לח והפרחתי עץ יבש אני יהוה דברתי ועשיתי"
    }
  ]
}