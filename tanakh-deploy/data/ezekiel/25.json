{
  "book": "Ezekiel",
  "bookHebrew": "יחזקאל",
  "chapter": 25,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך אל־בני עמון והנבא עליהם"
    },
    {
      "number": 3,
      "hebrew": "ואמרת לבני עמון שמעו דבר־אדני יהוה כה־אמר אדני יהוה יען אמרך האח אל־מקדשי כי־נחל ואל־אדמת ישראל כי נשמה ואל־בית יהודה כי הלכו בגולה"
    },
    {
      "number": 4,
      "hebrew": "לכן הנני נתנך לבני־קדם למורשה וישבו טירותיהם בך ונתנו בך משכניהם המה יאכלו פריך והמה ישתו חלבך"
    },
    {
      "number": 5,
      "hebrew": "ונתתי את־רבה לנוה גמלים ואת־בני עמון למרבץ־צאן וידעתם כי־אני יהוה"
    },
    {
      "number": 6,
      "hebrew": "כי כה אמר אדני יהוה יען מחאך יד ורקעך ברגל ותשמח בכל־שאטך בנפש אל־אדמת ישראל"
    },
    {
      "number": 7,
      "hebrew": "לכן הנני נטיתי את־ידי עליך ונתתיך־לבג [לבז] לגוים והכרתיך מן־העמים והאבדתיך מן־הארצות אשמידך וידעת כי־אני יהוה"
    },
    {
      "number": 8,
      "hebrew": "כה אמר אדני יהוה יען אמר מואב ושעיר הנה ככל־הגוים בית יהודה"
    },
    {
      "number": 9,
      "hebrew": "לכן הנני פתח את־כתף מואב מהערים מעריו מקצהו צבי ארץ בית הישימת בעל מעון וקריתמה [וקריתימה]"
    },
    {
      "number": 10,
      "hebrew": "לבני־קדם על־בני עמון ונתתיה למורשה למען לא־תזכר בני־עמון בגוים"
    },
    {
      "number": 11,
      "hebrew": "ובמואב אעשה שפטים וידעו כי־אני יהוה"
    },
    {
      "number": 12,
      "hebrew": "כה אמר אדני יהוה יען עשות אדום בנקם נקם לבית יהודה ויאשמו אשום ונקמו בהם"
    },
    {
      "number": 13,
      "hebrew": "לכן כה אמר אדני יהוה ונטתי ידי על־אדום והכרתי ממנה אדם ובהמה ונתתיה חרבה מתימן ודדנה בחרב יפלו"
    },
    {
      "number": 14,
      "hebrew": "ונתתי את־נקמתי באדום ביד עמי ישראל ועשו באדום כאפי וכחמתי וידעו את־נקמתי נאם אדני יהוה"
    },
    {
      "number": 15,
      "hebrew": "כה אמר אדני יהוה יען עשות פלשתים בנקמה וינקמו נקם בשאט בנפש למשחית איבת עולם"
    },
    {
      "number": 16,
      "hebrew": "לכן כה אמר אדני יהוה הנני נוטה ידי על־פלשתים והכרתי את־כרתים והאבדתי את־שארית חוף הים"
    },
    {
      "number": 17,
      "hebrew": "ועשיתי בם נקמות גדלות בתוכחות חמה וידעו כי־אני יהוה בתתי את־נקמתי בם"
    }
  ]
}