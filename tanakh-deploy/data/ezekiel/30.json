{
  "book": "Ezekiel",
  "bookHebrew": "יחזקאל",
  "chapter": 30,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם הנבא ואמרת כה אמר אדני יהוה הילילו הה ליום"
    },
    {
      "number": 3,
      "hebrew": "כי־קרוב יום וקרוב יום ליהוה יום ענן עת גוים יהיה"
    },
    {
      "number": 4,
      "hebrew": "ובאה חרב במצרים והיתה חלחלה בכוש בנפל חלל במצרים ולקחו המונה ונהרסו יסודתיה"
    },
    {
      "number": 5,
      "hebrew": "כוש ופוט ולוד וכל־הערב וכוב ובני ארץ הברית אתם בחרב יפלו"
    },
    {
      "number": 6,
      "hebrew": "כה אמר יהוה ונפלו סמכי מצרים וירד גאון עזה ממגדל סונה בחרב יפלו־בה נאם אדני יהוה"
    },
    {
      "number": 7,
      "hebrew": "ונשמו בתוך ארצות נשמות ועריו בתוך־ערים נחרבות תהיינה"
    },
    {
      "number": 8,
      "hebrew": "וידעו כי־אני יהוה בתתי־אש במצרים ונשברו כל־עזריה"
    },
    {
      "number": 9,
      "hebrew": "ביום ההוא יצאו מלאכים מלפני בצים להחריד את־כוש בטח והיתה חלחלה בהם ביום מצרים כי הנה באה"
    },
    {
      "number": 10,
      "hebrew": "כה אמר אדני יהוה והשבתי את־המון מצרים ביד נבוכדראצר מלך־בבל"
    },
    {
      "number": 11,
      "hebrew": "הוא ועמו אתו עריצי גוים מובאים לשחת הארץ והריקו חרבותם על־מצרים ומלאו את־הארץ חלל"
    },
    {
      "number": 12,
      "hebrew": "ונתתי יארים חרבה ומכרתי את־הארץ ביד־רעים והשמתי ארץ ומלאה ביד־זרים אני יהוה דברתי"
    },
    {
      "number": 13,
      "hebrew": "כה־אמר אדני יהוה והאבדתי גלולים והשבתי אלילים מנף ונשיא מארץ־מצרים לא יהיה־עוד ונתתי יראה בארץ מצרים"
    },
    {
      "number": 14,
      "hebrew": "והשמתי את־פתרוס ונתתי אש בצען ועשיתי שפטים בנא"
    },
    {
      "number": 15,
      "hebrew": "ושפכתי חמתי על־סין מעוז מצרים והכרתי את־המון נא"
    },
    {
      "number": 16,
      "hebrew": "ונתתי אש במצרים חול תחיל [תחול] סין ונא תהיה להבקע ונף צרי יומם"
    },
    {
      "number": 17,
      "hebrew": "בחורי און ופי־בסת בחרב יפלו והנה בשבי תלכנה"
    },
    {
      "number": 18,
      "hebrew": "ובתחפנחס חשך היום בשברי־שם את־מטות מצרים ונשבת־בה גאון עזה היא ענן יכסנה ובנותיה בשבי תלכנה"
    },
    {
      "number": 19,
      "hebrew": "ועשיתי שפטים במצרים וידעו כי־אני יהוה"
    },
    {
      "number": 20,
      "hebrew": "ויהי באחת עשרה שנה בראשון בשבעה לחדש היה דבר־יהוה אלי לאמר"
    },
    {
      "number": 21,
      "hebrew": "בן־אדם את־זרוע פרעה מלך־מצרים שברתי והנה לא־חבשה לתת רפאות לשום חתול לחבשה לחזקה לתפש בחרב"
    },
    {
      "number": 22,
      "hebrew": "לכן כה־אמר אדני יהוה הנני אל־פרעה מלך־מצרים ושברתי את־זרעתיו את־החזקה ואת־הנשברת והפלתי את־החרב מידו"
    },
    {
      "number": 23,
      "hebrew": "והפצותי את־מצרים בגוים וזריתם בארצות"
    },
    {
      "number": 24,
      "hebrew": "וחזקתי את־זרעות מלך בבל ונתתי את־חרבי בידו ושברתי את־זרעות פרעה ונאק נאקות חלל לפניו"
    },
    {
      "number": 25,
      "hebrew": "והחזקתי את־זרעות מלך בבל וזרעות פרעה תפלנה וידעו כי־אני יהוה בתתי חרבי ביד מלך־בבל ונטה אותה אל־ארץ מצרים"
    },
    {
      "number": 26,
      "hebrew": "והפצותי את־מצרים בגוים וזריתי אותם בארצות וידעו כי־אני יהוה"
    }
  ]
}