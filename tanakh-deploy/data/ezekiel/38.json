{
  "book": "Ezekiel",
  "bookHebrew": "יחזקאל",
  "chapter": 38,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם שים פניך אל־גוג ארץ המגוג נשיא ראש משך ותבל והנבא עליו"
    },
    {
      "number": 3,
      "hebrew": "ואמרת כה אמר אדני יהוה הנני אליך גוג נשיא ראש משך ותבל"
    },
    {
      "number": 4,
      "hebrew": "ושובבתיך ונתתי חחים בלחייך והוצאתי אותך ואת־כל־חילך סוסים ופרשים לבשי מכלול כלם קהל רב צנה ומגן תפשי חרבות כלם"
    },
    {
      "number": 5,
      "hebrew": "פרס כוש ופוט אתם כלם מגן וכובע"
    },
    {
      "number": 6,
      "hebrew": "גמר וכל־אגפיה בית תוגרמה ירכתי צפון ואת־כל־אגפיו עמים רבים אתך"
    },
    {
      "number": 7,
      "hebrew": "הכן והכן לך אתה וכל־קהלך הנקהלים עליך והיית להם למשמר"
    },
    {
      "number": 8,
      "hebrew": "מימים רבים תפקד באחרית השנים תבוא אל־ארץ משובבת מחרב מקבצת מעמים רבים על הרי ישראל אשר־היו לחרבה תמיד והיא מעמים הוצאה וישבו לבטח כלם"
    },
    {
      "number": 9,
      "hebrew": "ועלית כשאה תבוא כענן לכסות הארץ תהיה אתה וכל־אגפיך ועמים רבים אותך"
    },
    {
      "number": 10,
      "hebrew": "כה אמר אדני יהוה והיה ביום ההוא יעלו דברים על־לבבך וחשבת מחשבת רעה"
    },
    {
      "number": 11,
      "hebrew": "ואמרת אעלה על־ארץ פרזות אבוא השקטים ישבי לבטח כלם ישבים באין חומה ובריח ודלתים אין להם"
    },
    {
      "number": 12,
      "hebrew": "לשלל שלל ולבז בז להשיב ידך על־חרבות נושבת ואל־עם מאסף מגוים עשה מקנה וקנין ישבי על־טבור הארץ"
    },
    {
      "number": 13,
      "hebrew": "שבא ודדן וסחרי תרשיש וכל־כפריה יאמרו לך הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל שלל גדול"
    },
    {
      "number": 14,
      "hebrew": "לכן הנבא בן־אדם ואמרת לגוג כה אמר אדני יהוה הלוא ביום ההוא בשבת עמי ישראל לבטח תדע"
    },
    {
      "number": 15,
      "hebrew": "ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב"
    },
    {
      "number": 16,
      "hebrew": "ועלית על־עמי ישראל כענן לכסות הארץ באחרית הימים תהיה והבאותיך על־ארצי למען דעת הגוים אתי בהקדשי בך לעיניהם גוג"
    },
    {
      "number": 17,
      "hebrew": "כה־אמר אדני יהוה האתה־הוא אשר־דברתי בימים קדמונים ביד עבדי נביאי ישראל הנבאים בימים ההם שנים להביא אתך עליהם"
    },
    {
      "number": 18,
      "hebrew": "והיה ביום ההוא ביום בוא גוג על־אדמת ישראל נאם אדני יהוה תעלה חמתי באפי"
    },
    {
      "number": 19,
      "hebrew": "ובקנאתי באש־עברתי דברתי אם־לא ביום ההוא יהיה רעש גדול על אדמת ישראל"
    },
    {
      "number": 20,
      "hebrew": "ורעשו מפני דגי הים ועוף השמים וחית השדה וכל־הרמש הרמש על־האדמה וכל האדם אשר על־פני האדמה ונהרסו ההרים ונפלו המדרגות וכל־חומה לארץ תפול"
    },
    {
      "number": 21,
      "hebrew": "וקראתי עליו לכל־הרי חרב נאם אדני יהוה חרב איש באחיו תהיה"
    },
    {
      "number": 22,
      "hebrew": "ונשפטתי אתו בדבר ובדם וגשם שוטף ואבני אלגביש אש וגפרית אמטיר עליו ועל־אגפיו ועל־עמים רבים אשר אתו"
    },
    {
      "number": 23,
      "hebrew": "והתגדלתי והתקדשתי ונודעתי לעיני גוים רבים וידעו כי־אני יהוה"
    }
  ]
}