{
  "book": "Ezekiel",
  "bookHebrew": "יחזקאל",
  "chapter": 28,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "בן־אדם אמר לנגיד צר כה־אמר אדני יהוה יען גבה לבך ותאמר אל אני מושב אלהים ישבתי בלב ימים ואתה אדם ולא־אל ותתן לבך כלב אלהים"
    },
    {
      "number": 3,
      "hebrew": "הנה חכם אתה מדנאל [מדניאל] כל־סתום לא עממוך"
    },
    {
      "number": 4,
      "hebrew": "בחכמתך ובתבונתך עשית לך חיל ותעש זהב וכסף באוצרותיך"
    },
    {
      "number": 5,
      "hebrew": "ברב חכמתך ברכלתך הרבית חילך ויגבה לבבך בחילך"
    },
    {
      "number": 6,
      "hebrew": "לכן כה אמר אדני יהוה יען תתך את־לבבך כלב אלהים"
    },
    {
      "number": 7,
      "hebrew": "לכן הנני מביא עליך זרים עריצי גוים והריקו חרבותם על־יפי חכמתך וחללו יפעתך"
    },
    {
      "number": 8,
      "hebrew": "לשחת יורדוך ומתה ממותי חלל בלב ימים"
    },
    {
      "number": 9,
      "hebrew": "האמר תאמר אלהים אני לפני הרגך ואתה אדם ולא־אל ביד מחלליך"
    },
    {
      "number": 10,
      "hebrew": "מותי ערלים תמות ביד־זרים כי אני דברתי נאם אדני יהוה"
    },
    {
      "number": 11,
      "hebrew": "ויהי דבר־יהוה אלי לאמר"
    },
    {
      "number": 12,
      "hebrew": "בן־אדם שא קינה על־מלך צור ואמרת לו כה אמר אדני יהוה אתה חותם תכנית מלא חכמה וכליל יפי"
    },
    {
      "number": 13,
      "hebrew": "בעדן גן־אלהים היית כל־אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו"
    },
    {
      "number": 14,
      "hebrew": "את־כרוב ממשח הסוכך ונתתיך בהר קדש אלהים היית בתוך אבני־אש התהלכת"
    },
    {
      "number": 15,
      "hebrew": "תמים אתה בדרכיך מיום הבראך עד־נמצא עולתה בך"
    },
    {
      "number": 16,
      "hebrew": "ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני־אש"
    },
    {
      "number": 17,
      "hebrew": "גבה לבך ביפיך שחת חכמתך על־יפעתך על־ארץ השלכתיך לפני מלכים נתתיך לראוה בך"
    },
    {
      "number": 18,
      "hebrew": "מרב עוניך בעול רכלתך חללת מקדשיך ואוצא־אש מתוכך היא אכלתך ואתנך לאפר על־הארץ לעיני כל־ראיך"
    },
    {
      "number": 19,
      "hebrew": "כל־יודעיך בעמים שממו עליך בלהות היית ואינך עד־עולם"
    },
    {
      "number": 20,
      "hebrew": "ויהי דבר־יהוה אלי לאמר"
    },
    {
      "number": 21,
      "hebrew": "בן־אדם שים פניך אל־צידון והנבא עליה"
    },
    {
      "number": 22,
      "hebrew": "ואמרת כה אמר אדני יהוה הנני עליך צידון ונכבדתי בתוכך וידעו כי־אני יהוה בעשותי בה שפטים ונקדשתי בה"
    },
    {
      "number": 23,
      "hebrew": "ושלחתי־בה דבר ודם בחוצותיה ונפלל חלל בתוכה בחרב עליה מסביב וידעו כי־אני יהוה"
    },
    {
      "number": 24,
      "hebrew": "ולא־יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני אדני יהוה"
    },
    {
      "number": 25,
      "hebrew": "כה־אמר אדני יהוה בקבצי את־בית ישראל מן־העמים אשר נפצו בם ונקדשתי בם לעיני הגוים וישבו על־אדמתם אשר נתתי לעבדי ליעקב"
    },
    {
      "number": 26,
      "hebrew": "וישבו עליה לבטח ובנו בתים ונטעו כרמים וישבו לבטח בעשותי שפטים בכל השאטים אתם מסביבותם וידעו כי אני יהוה אלהיהם"
    }
  ]
}