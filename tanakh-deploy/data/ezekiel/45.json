{
  "book": "Ezekiel",
  "bookHebrew": "יחזקאל",
  "chapter": 45,
  "verses": [
    {
      "number": 1,
      "hebrew": "ובהפילכם את־הארץ בנחלה תרימו תרומה ליהוה קדש מן־הארץ ארך חמשה ועשרים אלף ארך ורחב עשרה אלף קדש־הוא בכל־גבולה סביב"
    },
    {
      "number": 2,
      "hebrew": "יהיה מזה אל־הקדש חמש מאות בחמש מאות מרבע סביב וחמשים אמה מגרש לו סביב"
    },
    {
      "number": 3,
      "hebrew": "ומן־המדה הזאת תמוד ארך חמש [חמשה] ועשרים אלף ורחב עשרת אלפים ובו־יהיה המקדש קדש קדשים"
    },
    {
      "number": 4,
      "hebrew": "קדש מן־הארץ הוא לכהנים משרתי המקדש יהיה הקרבים לשרת את־יהוה והיה להם מקום לבתים ומקדש למקדש"
    },
    {
      "number": 5,
      "hebrew": "וחמשה ועשרים אלף ארך ועשרת אלפים רחב יהיה [והיה] ללוים משרתי הבית להם לאחזה עשרים לשכת"
    },
    {
      "number": 6,
      "hebrew": "ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל־בית ישראל יהיה"
    },
    {
      "number": 7,
      "hebrew": "ולנשיא מזה ומזה לתרומת הקדש ולאחזת העיר אל־פני תרומת־הקדש ואל־פני אחזת העיר מפאת־ים ימה ומפאת־קדמה קדימה וארך לעמות אחד החלקים מגבול ים אל־גבול קדימה"
    },
    {
      "number": 8,
      "hebrew": "לארץ יהיה־לו לאחזה בישראל ולא־יונו עוד נשיאי את־עמי והארץ יתנו לבית־ישראל לשבטיהם"
    },
    {
      "number": 9,
      "hebrew": "כה־אמר אדני יהוה רב־לכם נשיאי ישראל חמס ושד הסירו ומשפט וצדקה עשו הרימו גרשתיכם מעל עמי נאם אדני יהוה"
    },
    {
      "number": 10,
      "hebrew": "מאזני־צדק ואיפת־צדק ובת־צדק יהי לכם"
    },
    {
      "number": 11,
      "hebrew": "האיפה והבת תכן אחד יהיה לשאת מעשר החמר הבת ועשירת החמר האיפה אל־החמר יהיה מתכנתו"
    },
    {
      "number": 12,
      "hebrew": "והשקל עשרים גרה עשרים שקלים חמשה ועשרים שקלים עשרה וחמשה שקל המנה יהיה לכם"
    },
    {
      "number": 13,
      "hebrew": "זאת התרומה אשר תרימו ששית האיפה מחמר החטים וששיתם האיפה מחמר השערים"
    },
    {
      "number": 14,
      "hebrew": "וחק השמן הבת השמן מעשר הבת מן־הכר עשרת הבתים חמר כי־עשרת הבתים חמר"
    },
    {
      "number": 15,
      "hebrew": "ושה־אחת מן־הצאן מן־המאתים ממשקה ישראל למנחה ולעולה ולשלמים לכפר עליהם נאם אדני יהוה"
    },
    {
      "number": 16,
      "hebrew": "כל העם הארץ יהיו אל־התרומה הזאת לנשיא בישראל"
    },
    {
      "number": 17,
      "hebrew": "ועל־הנשיא יהיה העולות והמנחה והנסך בחגים ובחדשים ובשבתות בכל־מועדי בית ישראל הוא־יעשה את־החטאת ואת־המנחה ואת־העולה ואת־השלמים לכפר בעד בית־ישראל"
    },
    {
      "number": 18,
      "hebrew": "כה־אמר אדני יהוה בראשון באחד לחדש תקח פר־בן־בקר תמים וחטאת את־המקדש"
    },
    {
      "number": 19,
      "hebrew": "ולקח הכהן מדם החטאת ונתן אל־מזוזת הבית ואל־ארבע פנות העזרה למזבח ועל־מזוזת שער החצר הפנימית"
    },
    {
      "number": 20,
      "hebrew": "וכן תעשה בשבעה בחדש מאיש שגה ומפתי וכפרתם את־הבית"
    },
    {
      "number": 21,
      "hebrew": "בראשון בארבעה עשר יום לחדש יהיה לכם הפסח חג שבעות ימים מצות יאכל"
    },
    {
      "number": 22,
      "hebrew": "ועשה הנשיא ביום ההוא בעדו ובעד כל־עם הארץ פר חטאת"
    },
    {
      "number": 23,
      "hebrew": "ושבעת ימי־החג יעשה עולה ליהוה שבעת פרים ושבעת אילים תמימם ליום שבעת הימים וחטאת שעיר עזים ליום"
    },
    {
      "number": 24,
      "hebrew": "ומנחה איפה לפר ואיפה לאיל יעשה ושמן הין לאיפה"
    },
    {
      "number": 25,
      "hebrew": "בשביעי בחמשה עשר יום לחדש בחג יעשה כאלה שבעת הימים כחטאת כעלה וכמנחה וכשמן"
    }
  ]
}