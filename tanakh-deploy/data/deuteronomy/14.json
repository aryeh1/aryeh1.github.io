{
  "book": "Deuteronomy",
  "bookHebrew": "דברים",
  "chapter": 14,
  "verses": [
    {
      "number": 1,
      "hebrew": "בנים אתם ליהוה אלהיכם לא תתגדדו ולא־תשימו קרחה בין עיניכם למת"
    },
    {
      "number": 2,
      "hebrew": "כי עם קדוש אתה ליהוה אלהיך ובך בחר יהוה להיות לו לעם סגלה מכל העמים אשר על־פני האדמה"
    },
    {
      "number": 3,
      "hebrew": "לא תאכל כל־תועבה"
    },
    {
      "number": 4,
      "hebrew": "זאת הבהמה אשר תאכלו שור שה כשבים ושה עזים"
    },
    {
      "number": 5,
      "hebrew": "איל וצבי ויחמור ואקו ודישן ותאו וזמר"
    },
    {
      "number": 6,
      "hebrew": "וכל־בהמה מפרסת פרסה ושסעת שסע שתי פרסות מעלת גרה בבהמה אתה תאכלו"
    },
    {
      "number": 7,
      "hebrew": "אך את־זה לא תאכלו ממעלי הגרה וממפריסי הפרסה השסועה את־הגמל ואת־הארנבת ואת־השפן כי־מעלה גרה המה ופרסה לא הפריסו טמאים הם לכם"
    },
    {
      "number": 8,
      "hebrew": "ואת־החזיר כי־מפריס פרסה הוא ולא גרה טמא הוא לכם מבשרם לא תאכלו ובנבלתם לא תגעו"
    },
    {
      "number": 9,
      "hebrew": "את־זה תאכלו מכל אשר במים כל אשר־לו סנפיר וקשקשת תאכלו"
    },
    {
      "number": 10,
      "hebrew": "וכל אשר אין־לו סנפיר וקשקשת לא תאכלו טמא הוא לכם"
    },
    {
      "number": 11,
      "hebrew": "כל־צפור טהרה תאכלו"
    },
    {
      "number": 12,
      "hebrew": "וזה אשר לא־תאכלו מהם הנשר והפרס והעזניה"
    },
    {
      "number": 13,
      "hebrew": "והראה ואת־האיה והדיה למינה"
    },
    {
      "number": 14,
      "hebrew": "ואת כל־ערב למינו"
    },
    {
      "number": 15,
      "hebrew": "ואת בת היענה ואת־התחמס ואת־השחף ואת־הנץ למינהו"
    },
    {
      "number": 16,
      "hebrew": "את־הכוס ואת־הינשוף והתנשמת"
    },
    {
      "number": 17,
      "hebrew": "והקאת ואת־הרחמה ואת־השלך"
    },
    {
      "number": 18,
      "hebrew": "והחסידה והאנפה למינה והדוכיפת והעטלף"
    },
    {
      "number": 19,
      "hebrew": "וכל שרץ העוף טמא הוא לכם לא יאכלו"
    },
    {
      "number": 20,
      "hebrew": "כל־עוף טהור תאכלו"
    },
    {
      "number": 21,
      "hebrew": "לא תאכלו כל־נבלה לגר אשר־בשעריך תתננה ואכלה או מכר לנכרי כי עם קדוש אתה ליהוה אלהיך לא־תבשל גדי בחלב אמו"
    },
    {
      "number": 22,
      "hebrew": "עשר תעשר את כל־תבואת זרעך היצא השדה שנה שנה"
    },
    {
      "number": 23,
      "hebrew": "ואכלת לפני יהוה אלהיך במקום אשר־יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את־יהוה אלהיך כל־הימים"
    },
    {
      "number": 24,
      "hebrew": "וכי־ירבה ממך הדרך כי לא תוכל שאתו כי־ירחק ממך המקום אשר יבחר יהוה אלהיך לשום שמו שם כי יברכך יהוה אלהיך"
    },
    {
      "number": 25,
      "hebrew": "ונתתה בכסף וצרת הכסף בידך והלכת אל־המקום אשר יבחר יהוה אלהיך בו"
    },
    {
      "number": 26,
      "hebrew": "ונתתה הכסף בכל אשר־תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה וביתך"
    },
    {
      "number": 27,
      "hebrew": "והלוי אשר־בשעריך לא תעזבנו כי אין לו חלק ונחלה עמך"
    },
    {
      "number": 28,
      "hebrew": "מקצה שלש שנים תוציא את־כל־מעשר תבואתך בשנה ההוא והנחת בשעריך"
    },
    {
      "number": 29,
      "hebrew": "ובא הלוי כי אין־לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך יהוה אלהיך בכל־מעשה ידך אשר תעשה"
    }
  ]
}