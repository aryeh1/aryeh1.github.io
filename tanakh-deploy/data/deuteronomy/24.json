{
  "book": "Deuteronomy",
  "bookHebrew": "דברים",
  "chapter": 24,
  "verses": [
    {
      "number": 1,
      "hebrew": "כי־יקח איש אשה ובעלה והיה אם־לא תמצא־חן בעיניו כי־מצא בה ערות דבר וכתב לה ספר כריתת ונתן בידה ושלחה מביתו"
    },
    {
      "number": 2,
      "hebrew": "ויצאה מביתו והלכה והיתה לאיש־אחר"
    },
    {
      "number": 3,
      "hebrew": "ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר־לקחה לו לאשה"
    },
    {
      "number": 4,
      "hebrew": "לא־יוכל בעלה הראשון אשר־שלחה לשוב לקחתה להיות לו לאשה אחרי אשר הטמאה כי־תועבה הוא לפני יהוה ולא תחטיא את־הארץ אשר יהוה אלהיך נתן לך נחלה"
    },
    {
      "number": 5,
      "hebrew": "כי־יקח איש אשה חדשה לא יצא בצבא ולא־יעבר עליו לכל־דבר נקי יהיה לביתו שנה אחת ושמח את־אשתו אשר־לקח"
    },
    {
      "number": 6,
      "hebrew": "לא־יחבל רחים ורכב כי־נפש הוא חבל"
    },
    {
      "number": 7,
      "hebrew": "כי־ימצא איש גנב נפש מאחיו מבני ישראל והתעמר־בו ומכרו ומת הגנב ההוא ובערת הרע מקרבך"
    },
    {
      "number": 8,
      "hebrew": "השמר בנגע־הצרעת לשמר מאד ולעשות ככל אשר־יורו אתכם הכהנים הלוים כאשר צויתם תשמרו לעשות"
    },
    {
      "number": 9,
      "hebrew": "זכור את אשר־עשה יהוה אלהיך למרים בדרך בצאתכם ממצרים"
    },
    {
      "number": 10,
      "hebrew": "כי־תשה ברעך משאת מאומה לא־תבא אל־ביתו לעבט עבטו"
    },
    {
      "number": 11,
      "hebrew": "בחוץ תעמד והאיש אשר אתה נשה בו יוציא אליך את־העבוט החוצה"
    },
    {
      "number": 12,
      "hebrew": "ואם־איש עני הוא לא תשכב בעבטו"
    },
    {
      "number": 13,
      "hebrew": "השב תשיב לו את־העבוט כבא השמש ושכב בשלמתו וברכך ולך תהיה צדקה לפני יהוה אלהיך"
    },
    {
      "number": 14,
      "hebrew": "לא־תעשק שכיר עני ואביון מאחיך או מגרך אשר בארצך בשעריך"
    },
    {
      "number": 15,
      "hebrew": "ביומו תתן שכרו ולא־תבוא עליו השמש כי עני הוא ואליו הוא נשא את־נפשו ולא־יקרא עליך אל־יהוה והיה בך חטא"
    },
    {
      "number": 16,
      "hebrew": "לא־יומתו אבות על־בנים ובנים לא־יומתו על־אבות איש בחטאו יומתו"
    },
    {
      "number": 17,
      "hebrew": "לא תטה משפט גר יתום ולא תחבל בגד אלמנה"
    },
    {
      "number": 18,
      "hebrew": "וזכרת כי עבד היית במצרים ויפדך יהוה אלהיך משם על־כן אנכי מצוך לעשות את־הדבר הזה"
    },
    {
      "number": 19,
      "hebrew": "כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך"
    },
    {
      "number": 20,
      "hebrew": "כי תחבט זיתך לא תפאר אחריך לגר ליתום ולאלמנה יהיה"
    },
    {
      "number": 21,
      "hebrew": "כי תבצר כרמך לא תעולל אחריך לגר ליתום ולאלמנה יהיה"
    },
    {
      "number": 22,
      "hebrew": "וזכרת כי־עבד היית בארץ מצרים על־כן אנכי מצוך לעשות את־הדבר הזה"
    }
  ]
}