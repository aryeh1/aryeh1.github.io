{
  "book": "Deuteronomy",
  "bookHebrew": "דברים",
  "chapter": 10,
  "verses": [
    {
      "number": 1,
      "hebrew": "בעת ההוא אמר יהוה אלי פסל־לך שני־לוחת אבנים כראשנים ועלה אלי ההרה ועשית לך ארון עץ"
    },
    {
      "number": 2,
      "hebrew": "ואכתב על־הלחת את־הדברים אשר היו על־הלחת הראשנים אשר שברת ושמתם בארון"
    },
    {
      "number": 3,
      "hebrew": "ואעש ארון עצי שטים ואפסל שני־לחת אבנים כראשנים ואעל ההרה ושני הלחת בידי"
    },
    {
      "number": 4,
      "hebrew": "ויכתב על־הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי"
    },
    {
      "number": 5,
      "hebrew": "ואפן וארד מן־ההר ואשם את־הלחת בארון אשר עשיתי ויהיו שם כאשר צוני יהוה"
    },
    {
      "number": 6,
      "hebrew": "ובני ישראל נסעו מבארת בני־יעקן מוסרה שם מת אהרן ויקבר שם ויכהן אלעזר בנו תחתיו"
    },
    {
      "number": 7,
      "hebrew": "משם נסעו הגדגדה ומן־הגדגדה יטבתה ארץ נחלי מים"
    },
    {
      "number": 8,
      "hebrew": "בעת ההוא הבדיל יהוה את־שבט הלוי לשאת את־ארון ברית־יהוה לעמד לפני יהוה לשרתו ולברך בשמו עד היום הזה"
    },
    {
      "number": 9,
      "hebrew": "על־כן לא־היה ללוי חלק ונחלה עם־אחיו יהוה הוא נחלתו כאשר דבר יהוה אלהיך לו"
    },
    {
      "number": 10,
      "hebrew": "ואנכי עמדתי בהר כימים הראשנים ארבעים יום וארבעים לילה וישמע יהוה אלי גם בפעם ההוא לא־אבה יהוה השחיתך"
    },
    {
      "number": 11,
      "hebrew": "ויאמר יהוה אלי קום לך למסע לפני העם ויבאו וירשו את־הארץ אשר־נשבעתי לאבתם לתת להם"
    },
    {
      "number": 12,
      "hebrew": "ועתה ישראל מה יהוה אלהיך שאל מעמך כי אם־ליראה את־יהוה אלהיך ללכת בכל־דרכיו ולאהבה אתו ולעבד את־יהוה אלהיך בכל־לבבך ובכל־נפשך"
    },
    {
      "number": 13,
      "hebrew": "לשמר את־מצות יהוה ואת־חקתיו אשר אנכי מצוך היום לטוב לך"
    },
    {
      "number": 14,
      "hebrew": "הן ליהוה אלהיך השמים ושמי השמים הארץ וכל־אשר־בה"
    },
    {
      "number": 15,
      "hebrew": "רק באבתיך חשק יהוה לאהבה אותם ויבחר בזרעם אחריהם בכם מכל־העמים כיום הזה"
    },
    {
      "number": 16,
      "hebrew": "ומלתם את ערלת לבבכם וערפכם לא תקשו עוד"
    },
    {
      "number": 17,
      "hebrew": "כי יהוה אלהיכם הוא אלהי האלהים ואדני האדנים האל הגדל הגבר והנורא אשר לא־ישא פנים ולא יקח שחד"
    },
    {
      "number": 18,
      "hebrew": "עשה משפט יתום ואלמנה ואהב גר לתת לו לחם ושמלה"
    },
    {
      "number": 19,
      "hebrew": "ואהבתם את־הגר כי־גרים הייתם בארץ מצרים"
    },
    {
      "number": 20,
      "hebrew": "את־יהוה אלהיך תירא אתו תעבד ובו תדבק ובשמו תשבע"
    },
    {
      "number": 21,
      "hebrew": "הוא תהלתך והוא אלהיך אשר־עשה אתך את־הגדלת ואת־הנוראת האלה אשר ראו עיניך"
    },
    {
      "number": 22,
      "hebrew": "בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב"
    }
  ]
}