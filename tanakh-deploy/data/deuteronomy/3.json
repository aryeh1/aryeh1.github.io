{
  "book": "Deuteronomy",
  "bookHebrew": "דברים",
  "chapter": 3,
  "verses": [
    {
      "number": 1,
      "hebrew": "ונפן ונעל דרך הבשן ויצא עוג מלך־הבשן לקראתנו הוא וכל־עמו למלחמה אדרעי"
    },
    {
      "number": 2,
      "hebrew": "ויאמר יהוה אלי אל־תירא אתו כי בידך נתתי אתו ואת־כל־עמו ואת־ארצו ועשית לו כאשר עשית לסיחן מלך האמרי אשר יושב בחשבון"
    },
    {
      "number": 3,
      "hebrew": "ויתן יהוה אלהינו בידנו גם את־עוג מלך־הבשן ואת־כל־עמו ונכהו עד־בלתי השאיר־לו שריד"
    },
    {
      "number": 4,
      "hebrew": "ונלכד את־כל־עריו בעת ההוא לא היתה קריה אשר לא־לקחנו מאתם ששים עיר כל־חבל ארגב ממלכת עוג בבשן"
    },
    {
      "number": 5,
      "hebrew": "כל־אלה ערים בצרות חומה גבהה דלתים ובריח לבד מערי הפרזי הרבה מאד"
    },
    {
      "number": 6,
      "hebrew": "ונחרם אותם כאשר עשינו לסיחן מלך חשבון החרם כל־עיר מתם הנשים והטף"
    },
    {
      "number": 7,
      "hebrew": "וכל־הבהמה ושלל הערים בזונו לנו"
    },
    {
      "number": 8,
      "hebrew": "ונקח בעת ההוא את־הארץ מיד שני מלכי האמרי אשר בעבר הירדן מנחל ארנן עד־הר חרמון"
    },
    {
      "number": 9,
      "hebrew": "צידנים יקראו לחרמון שרין והאמרי יקראו־לו שניר"
    },
    {
      "number": 10,
      "hebrew": "כל ערי המישר וכל־הגלעד וכל־הבשן עד־סלכה ואדרעי ערי ממלכת עוג בבשן"
    },
    {
      "number": 11,
      "hebrew": "כי רק־עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת־איש"
    },
    {
      "number": 12,
      "hebrew": "ואת־הארץ הזאת ירשנו בעת ההוא מערער אשר־על־נחל ארנן וחצי הר־הגלעד ועריו נתתי לראובני ולגדי"
    },
    {
      "number": 13,
      "hebrew": "ויתר הגלעד וכל־הבשן ממלכת עוג נתתי לחצי שבט המנשה כל חבל הארגב לכל־הבשן ההוא יקרא ארץ רפאים"
    },
    {
      "number": 14,
      "hebrew": "יאיר בן־מנשה לקח את־כל־חבל ארגב עד־גבול הגשורי והמעכתי ויקרא אתם על־שמו את־הבשן חות יאיר עד היום הזה"
    },
    {
      "number": 15,
      "hebrew": "ולמכיר נתתי את־הגלעד"
    },
    {
      "number": 16,
      "hebrew": "ולראובני ולגדי נתתי מן־הגלעד ועד־נחל ארנן תוך הנחל וגבל ועד יבק הנחל גבול בני עמון"
    },
    {
      "number": 17,
      "hebrew": "והערבה והירדן וגבל מכנרת ועד ים הערבה ים המלח תחת אשדת הפסגה מזרחה"
    },
    {
      "number": 18,
      "hebrew": "ואצו אתכם בעת ההוא לאמר יהוה אלהיכם נתן לכם את־הארץ הזאת לרשתה חלוצים תעברו לפני אחיכם בני־ישראל כל־בני־חיל"
    },
    {
      "number": 19,
      "hebrew": "רק נשיכם וטפכם ומקנכם ידעתי כי־מקנה רב לכם ישבו בעריכם אשר נתתי לכם"
    },
    {
      "number": 20,
      "hebrew": "עד אשר־יניח יהוה לאחיכם ככם וירשו גם־הם את־הארץ אשר יהוה אלהיכם נתן להם בעבר הירדן ושבתם איש לירשתו אשר נתתי לכם"
    },
    {
      "number": 21,
      "hebrew": "ואת־יהושוע צויתי בעת ההוא לאמר עיניך הראת את כל־אשר עשה יהוה אלהיכם לשני המלכים האלה כן־יעשה יהוה לכל־הממלכות אשר אתה עבר שמה"
    },
    {
      "number": 22,
      "hebrew": "לא תיראום כי יהוה אלהיכם הוא הנלחם לכם"
    },
    {
      "number": 23,
      "hebrew": "ואתחנן אל־יהוה בעת ההוא לאמר"
    },
    {
      "number": 24,
      "hebrew": "אדני יהוה אתה החלות להראות את־עבדך את־גדלך ואת־ידך החזקה אשר מי־אל בשמים ובארץ אשר־יעשה כמעשיך וכגבורתך"
    },
    {
      "number": 25,
      "hebrew": "אעברה־נא ואראה את־הארץ הטובה אשר בעבר הירדן ההר הטוב הזה והלבנון"
    },
    {
      "number": 26,
      "hebrew": "ויתעבר יהוה בי למענכם ולא שמע אלי ויאמר יהוה אלי רב־לך אל־תוסף דבר אלי עוד בדבר הזה"
    },
    {
      "number": 27,
      "hebrew": "עלה ראש הפסגה ושא עיניך ימה וצפנה ותימנה ומזרחה וראה בעיניך כי־לא תעבר את־הירדן הזה"
    },
    {
      "number": 28,
      "hebrew": "וצו את־יהושע וחזקהו ואמצהו כי־הוא יעבר לפני העם הזה והוא ינחיל אותם את־הארץ אשר תראה"
    },
    {
      "number": 29,
      "hebrew": "ונשב בגיא מול בית פעור"
    }
  ]
}