{
  "book": "Nehemiah",
  "bookHebrew": "נחמיה",
  "chapter": 4,
  "verses": [
    {
      "number": 1,
      "hebrew": "ויהי כאשר שמע סנבלט וטוביה והערבים והעמנים והאשדודים כי־עלתה ארוכה לחמות ירושלם כי־החלו הפרצים להסתם ויחר להם מאד"
    },
    {
      "number": 2,
      "hebrew": "ויקשרו כלם יחדו לבוא להלחם בירושלם ולעשות לו תועה"
    },
    {
      "number": 3,
      "hebrew": "ונתפלל אל־אלהינו ונעמיד משמר עליהם יומם ולילה מפניהם"
    },
    {
      "number": 4,
      "hebrew": "ויאמר יהודה כשל כח הסבל והעפר הרבה ואנחנו לא נוכל לבנות בחומה"
    },
    {
      "number": 5,
      "hebrew": "ויאמרו צרינו לא ידעו ולא יראו עד אשר־נבוא אל־תוכם והרגנום והשבתנו את־המלאכה"
    },
    {
      "number": 6,
      "hebrew": "ויהי כאשר־באו היהודים הישבים אצלם ויאמרו לנו עשר פעמים מכל־המקמות אשר־תשובו עלינו"
    },
    {
      "number": 7,
      "hebrew": "ואעמיד מתחתיות למקום מאחרי לחומה בצחחיים [בצחיחים] ואעמיד את־העם למשפחות עם־חרבתיהם רמחיהם וקשתתיהם"
    },
    {
      "number": 8,
      "hebrew": "וארא ואקום ואמר אל־החרים ואל־הסגנים ואל־יתר העם אל־תיראו מפניהם את־אדני הגדול והנורא זכרו והלחמו על־אחיכם בניכם ובנתיכם נשיכם ובתיכם"
    },
    {
      "number": 9,
      "hebrew": "ויהי כאשר־שמעו אויבינו כי־נודע לנו ויפר האלהים את־עצתם ונשוב [ונשב] כלנו אל־החומה איש אל־מלאכתו"
    },
    {
      "number": 10,
      "hebrew": "ויהי מן־היום ההוא חצי נערי עשים במלאכה וחצים מחזיקים והרמחים המגנים והקשתות והשרינים והשרים אחרי כל־בית יהודה"
    },
    {
      "number": 11,
      "hebrew": "הבונים בחומה והנשאים בסבל עמשים באחת ידו עשה במלאכה ואחת מחזקת השלח"
    },
    {
      "number": 12,
      "hebrew": "והבונים איש חרבו אסורים על־מתניו ובונים והתוקע בשופר אצלי"
    },
    {
      "number": 13,
      "hebrew": "ואמר אל־החרים ואל־הסגנים ואל־יתר העם המלאכה הרבה ורחבה ואנחנו נפרדים על־החומה רחוקים איש מאחיו"
    },
    {
      "number": 14,
      "hebrew": "במקום אשר תשמעו את־קול השופר שמה תקבצו אלינו אלהינו ילחם לנו"
    },
    {
      "number": 15,
      "hebrew": "ואנחנו עשים במלאכה וחצים מחזיקים ברמחים מעלות השחר עד צאת הכוכבים"
    },
    {
      "number": 16,
      "hebrew": "גם בעת ההיא אמרתי לעם איש ונערו ילינו בתוך ירושלם והיו־לנו הלילה משמר והיום מלאכה"
    },
    {
      "number": 17,
      "hebrew": "ואין אני ואחי ונערי ואנשי המשמר אשר אחרי אין־אנחנו פשטים בגדינו איש שלחו המים"
    }
  ]
}