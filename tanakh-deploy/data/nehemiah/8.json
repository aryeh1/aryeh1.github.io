{
  "book": "Nehemiah",
  "bookHebrew": "נחמיה",
  "chapter": 8,
  "verses": [
    {
      "number": 1,
      "hebrew": "ויאספו כל־העם כאיש אחד אל־הרחוב אשר לפני שער־המים ויאמרו לעזרא הספר להביא את־ספר תורת משה אשר־צוה יהוה את־ישראל"
    },
    {
      "number": 2,
      "hebrew": "ויביא עזרא הכהן את־התורה לפני הקהל מאיש ועד־אשה וכל מבין לשמע ביום אחד לחדש השביעי"
    },
    {
      "number": 3,
      "hebrew": "ויקרא־בו לפני הרחוב אשר לפני שער־המים מן־האור עד־מחצית היום נגד האנשים והנשים והמבינים ואזני כל־העם אל־ספר התורה"
    },
    {
      "number": 4,
      "hebrew": "ויעמד עזרא הספר על־מגדל־עץ אשר עשו לדבר ויעמד אצלו מתתיה ושמע ועניה ואוריה וחלקיה ומעשיה על־ימינו ומשמאלו פדיה ומישאל ומלכיה וחשם וחשבדנה זכריה משלם"
    },
    {
      "number": 5,
      "hebrew": "ויפתח עזרא הספר לעיני כל־העם כי־מעל כל־העם היה וכפתחו עמדו כל־העם"
    },
    {
      "number": 6,
      "hebrew": "ויברך עזרא את־יהוה האלהים הגדול ויענו כל־העם אמן אמן במעל ידיהם ויקדו וישתחו ליהוה אפים ארצה"
    },
    {
      "number": 7,
      "hebrew": "וישוע ובני ושרביה ימין עקוב שבתי הודיה מעשיה קליטא עזריה יוזבד חנן פלאיה והלוים מבינים את־העם לתורה והעם על־עמדם"
    },
    {
      "number": 8,
      "hebrew": "ויקראו בספר בתורת האלהים מפרש ושום שכל ויבינו במקרא"
    },
    {
      "number": 9,
      "hebrew": "ויאמר נחמיה הוא התרשתא ועזרא הכהן הספר והלוים המבינים את־העם לכל־העם היום קדש־הוא ליהוה אלהיכם אל־תתאבלו ואל־תבכו כי בוכים כל־העם כשמעם את־דברי התורה"
    },
    {
      "number": 10,
      "hebrew": "ויאמר להם לכו אכלו משמנים ושתו ממתקים ושלחו מנות לאין נכון לו כי־קדוש היום לאדנינו ואל־תעצבו כי־חדות יהוה היא מעזכם"
    },
    {
      "number": 11,
      "hebrew": "והלוים מחשים לכל־העם לאמר הסו כי היום קדש ואל־תעצבו"
    },
    {
      "number": 12,
      "hebrew": "וילכו כל־העם לאכל ולשתות ולשלח מנות ולעשות שמחה גדולה כי הבינו בדברים אשר הודיעו להם"
    },
    {
      "number": 13,
      "hebrew": "וביום השני נאספו ראשי האבות לכל־העם הכהנים והלוים אל־עזרא הספר ולהשכיל אל־דברי התורה"
    },
    {
      "number": 14,
      "hebrew": "וימצאו כתוב בתורה אשר צוה יהוה ביד־משה אשר ישבו בני־ישראל בסכות בחג בחדש השביעי"
    },
    {
      "number": 15,
      "hebrew": "ואשר ישמיעו ויעבירו קול בכל־עריהם ובירושלם לאמר צאו ההר והביאו עלי־זית ועלי־עץ שמן ועלי הדס ועלי תמרים ועלי עץ עבת לעשת סכת ככתוב"
    },
    {
      "number": 16,
      "hebrew": "ויצאו העם ויביאו ויעשו להם סכות איש על־גגו ובחצרתיהם ובחצרות בית האלהים וברחוב שער המים וברחוב שער אפרים"
    },
    {
      "number": 17,
      "hebrew": "ויעשו כל־הקהל השבים מן־השבי סכות וישבו בסכות כי לא־עשו מימי ישוע בן־נון כן בני ישראל עד היום ההוא ותהי שמחה גדולה מאד"
    },
    {
      "number": 18,
      "hebrew": "ויקרא בספר תורת האלהים יום ביום מן־היום הראשון עד היום האחרון ויעשו־חג שבעת ימים וביום השמיני עצרת כמשפט"
    }
  ]
}