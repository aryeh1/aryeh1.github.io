{
  "book": "Zephaniah",
  "bookHebrew": "צפניה",
  "chapter": 3,
  "verses": [
    {
      "number": 1,
      "hebrew": "הוי מראה ונגאלה העיר היונה"
    },
    {
      "number": 2,
      "hebrew": "לא שמעה בקול לא לקחה מוסר ביהוה לא בטחה אל־אלהיה לא קרבה"
    },
    {
      "number": 3,
      "hebrew": "שריה בקרבה אריות שאגים שפטיה זאבי ערב לא גרמו לבקר"
    },
    {
      "number": 4,
      "hebrew": "נביאיה פחזים אנשי בגדות כהניה חללו־קדש חמסו תורה"
    },
    {
      "number": 5,
      "hebrew": "יהוה צדיק בקרבה לא יעשה עולה בבקר בבקר משפטו יתן לאור לא נעדר ולא־יודע עול בשת"
    },
    {
      "number": 6,
      "hebrew": "הכרתי גוים נשמו פנותם החרבתי חוצותם מבלי עובר נצדו עריהם מבלי־איש מאין יושב"
    },
    {
      "number": 7,
      "hebrew": "אמרתי אך־תיראי אותי תקחי מוסר ולא־יכרת מעונה כל אשר־פקדתי עליה אכן השכימו השחיתו כל עלילותם"
    },
    {
      "number": 8,
      "hebrew": "לכן חכו־לי נאם־יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל־הארץ"
    },
    {
      "number": 9,
      "hebrew": "כי־אז אהפך אל־עמים שפה ברורה לקרא כלם בשם יהוה לעבדו שכם אחד"
    },
    {
      "number": 10,
      "hebrew": "מעבר לנהרי־כוש עתרי בת־פוצי יובלון מנחתי"
    },
    {
      "number": 11,
      "hebrew": "ביום ההוא לא תבושי מכל עלילתיך אשר פשעת בי כי־אז אסיר מקרבך עליזי גאותך ולא־תוספי לגבהה עוד בהר קדשי"
    },
    {
      "number": 12,
      "hebrew": "והשארתי בקרבך עם עני ודל וחסו בשם יהוה"
    },
    {
      "number": 13,
      "hebrew": "שארית ישראל לא־יעשו עולה ולא־ידברו כזב ולא־ימצא בפיהם לשון תרמית כי־המה ירעו ורבצו ואין מחריד"
    },
    {
      "number": 14,
      "hebrew": "רני בת־ציון הריעו ישראל שמחי ועלזי בכל־לב בת ירושלם"
    },
    {
      "number": 15,
      "hebrew": "הסיר יהוה משפטיך פנה איבך מלך ישראל יהוה בקרבך לא־תיראי רע עוד"
    },
    {
      "number": 16,
      "hebrew": "ביום ההוא יאמר לירושלם אל־תיראי ציון אל־ירפו ידיך"
    },
    {
      "number": 17,
      "hebrew": "יהוה אלהיך בקרבך גבור יושיע ישיש עליך בשמחה יחריש באהבתו יגיל עליך ברנה"
    },
    {
      "number": 18,
      "hebrew": "נוגי ממועד אספתי ממך היו משאת עליה חרפה"
    },
    {
      "number": 19,
      "hebrew": "הנני עשה את־כל־מעניך בעת ההיא והושעתי את־הצלעה והנדחה אקבץ ושמתים לתהלה ולשם בכל־הארץ בשתם"
    },
    {
      "number": 20,
      "hebrew": "בעת ההיא אביא אתכם ובעת קבצי אתכם כי־אתן אתכם לשם ולתהלה בכל עמי הארץ בשובי את־שבותיכם לעיניכם אמר יהוה"
    }
  ]
}