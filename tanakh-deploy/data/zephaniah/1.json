{
  "book": "Zephaniah",
  "bookHebrew": "צפניה",
  "chapter": 1,
  "verses": [
    {
      "number": 1,
      "hebrew": "דבר־יהוה אשר היה אל־צפניה בן־כושי בן־גדליה בן־אמריה בן־חזקיה בימי יאשיהו בן־אמון מלך יהודה"
    },
    {
      "number": 2,
      "hebrew": "אסף אסף כל מעל פני האדמה נאם־יהוה"
    },
    {
      "number": 3,
      "hebrew": "אסף אדם ובהמה אסף עוף־השמים ודגי הים והמכשלות את־הרשעים והכרתי את־האדם מעל פני האדמה נאם־יהוה"
    },
    {
      "number": 4,
      "hebrew": "ונטיתי ידי על־יהודה ועל כל־יושבי ירושלם והכרתי מן־המקום הזה את־שאר הבעל את־שם הכמרים עם־הכהנים"
    },
    {
      "number": 5,
      "hebrew": "ואת־המשתחוים על־הגגות לצבא השמים ואת־המשתחוים הנשבעים ליהוה והנשבעים במלכם"
    },
    {
      "number": 6,
      "hebrew": "ואת־הנסוגים מאחרי יהוה ואשר לא־בקשו את־יהוה ולא דרשהו"
    },
    {
      "number": 7,
      "hebrew": "הס מפני אדני יהוה כי קרוב יום יהוה כי־הכין יהוה זבח הקדיש קראיו"
    },
    {
      "number": 8,
      "hebrew": "והיה ביום זבח יהוה ופקדתי על־השרים ועל־בני המלך ועל כל־הלבשים מלבוש נכרי"
    },
    {
      "number": 9,
      "hebrew": "ופקדתי על כל־הדולג על־המפתן ביום ההוא הממלאים בית אדניהם חמס ומרמה"
    },
    {
      "number": 10,
      "hebrew": "והיה ביום ההוא נאם־יהוה קול צעקה משער הדגים ויללה מן־המשנה ושבר גדול מהגבעות"
    },
    {
      "number": 11,
      "hebrew": "הילילו ישבי המכתש כי נדמה כל־עם כנען נכרתו כל־נטילי כסף"
    },
    {
      "number": 12,
      "hebrew": "והיה בעת ההיא אחפש את־ירושלם בנרות ופקדתי על־האנשים הקפאים על־שמריהם האמרים בלבבם לא־ייטיב יהוה ולא ירע"
    },
    {
      "number": 13,
      "hebrew": "והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את־יינם"
    },
    {
      "number": 14,
      "hebrew": "קרוב יום־יהוה הגדול קרוב ומהר מאד קול יום יהוה מר צרח שם גבור"
    },
    {
      "number": 15,
      "hebrew": "יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל"
    },
    {
      "number": 16,
      "hebrew": "יום שופר ותרועה על הערים הבצרות ועל הפנות הגבהות"
    },
    {
      "number": 17,
      "hebrew": "והצרתי לאדם והלכו כעורים כי ליהוה חטאו ושפך דמם כעפר ולחמם כגללים"
    },
    {
      "number": 18,
      "hebrew": "גם־כספם גם־זהבם לא־יוכל להצילם ביום עברת יהוה ובאש קנאתו תאכל כל־הארץ כי־כלה אך־נבהלה יעשה את כל־ישבי הארץ"
    }
  ]
}