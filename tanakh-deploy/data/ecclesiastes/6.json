{
  "book": "Ecclesiastes",
  "bookHebrew": "קהלת",
  "chapter": 6,
  "verses": [
    {
      "number": 1,
      "hebrew": "יש רעה אשר ראיתי תחת השמש ורבה היא על־האדם"
    },
    {
      "number": 2,
      "hebrew": "איש אשר יתן־לו האלהים עשר ונכסים וכבוד ואיננו חסר לנפשו מכל אשר־יתאוה ולא־ישליטנו האלהים לאכל ממנו כי איש נכרי יאכלנו זה הבל וחלי רע הוא"
    },
    {
      "number": 3,
      "hebrew": "אם־יוליד איש מאה ושנים רבות יחיה ורב שיהיו ימי־שניו ונפשו לא־תשבע מן־הטובה וגם־קבורה לא־היתה לו אמרתי טוב ממנו הנפל"
    },
    {
      "number": 4,
      "hebrew": "כי־בהבל בא ובחשך ילך ובחשך שמו יכסה"
    },
    {
      "number": 5,
      "hebrew": "גם־שמש לא־ראה ולא ידע נחת לזה מזה"
    },
    {
      "number": 6,
      "hebrew": "ואלו חיה אלף שנים פעמים וטובה לא ראה הלא אל־מקום אחד הכל הולך"
    },
    {
      "number": 7,
      "hebrew": "כל־עמל האדם לפיהו וגם־הנפש לא תמלא"
    },
    {
      "number": 8,
      "hebrew": "כי מה־יותר לחכם מן־הכסיל מה־לעני יודע להלך נגד החיים"
    },
    {
      "number": 9,
      "hebrew": "טוב מראה עינים מהלך־נפש גם־זה הבל ורעות רוח"
    },
    {
      "number": 10,
      "hebrew": "מה־שהיה כבר נקרא שמו ונודע אשר־הוא אדם ולא־יוכל לדין עם שהתקיף [שתקיף] ממנו"
    },
    {
      "number": 11,
      "hebrew": "כי יש־דברים הרבה מרבים הבל מה־יתר לאדם"
    },
    {
      "number": 12,
      "hebrew": "כי מי־יודע מה־טוב לאדם בחיים מספר ימי־חיי הבלו ויעשם כצל אשר מי־יגיד לאדם מה־יהיה אחריו תחת השמש"
    }
  ]
}