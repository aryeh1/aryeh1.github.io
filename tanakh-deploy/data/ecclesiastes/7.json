{
  "book": "Ecclesiastes",
  "bookHebrew": "קהלת",
  "chapter": 7,
  "verses": [
    {
      "number": 1,
      "hebrew": "טוב שם משמן טוב ויום המות מיום הולדו"
    },
    {
      "number": 2,
      "hebrew": "טוב ללכת אל־בית־אבל מלכת אל־בית משתה באשר הוא סוף כל־האדם והחי יתן אל־לבו"
    },
    {
      "number": 3,
      "hebrew": "טוב כעס משחק כי־ברע פנים ייטב לב"
    },
    {
      "number": 4,
      "hebrew": "לב חכמים בבית אבל ולב כסילים בבית שמחה"
    },
    {
      "number": 5,
      "hebrew": "טוב לשמע גערת חכם מאיש שמע שיר כסילים"
    },
    {
      "number": 6,
      "hebrew": "כי כקול הסירים תחת הסיר כן שחק הכסיל וגם־זה הבל"
    },
    {
      "number": 7,
      "hebrew": "כי העשק יהולל חכם ויאבד את־לב מתנה"
    },
    {
      "number": 8,
      "hebrew": "טוב אחרית דבר מראשיתו טוב ארך־רוח מגבה־רוח"
    },
    {
      "number": 9,
      "hebrew": "אל־תבהל ברוחך לכעוס כי כעס בחיק כסילים ינוח"
    },
    {
      "number": 10,
      "hebrew": "אל־תאמר מה היה שהימים הראשנים היו טובים מאלה כי לא מחכמה שאלת על־זה"
    },
    {
      "number": 11,
      "hebrew": "טובה חכמה עם־נחלה ויתר לראי השמש"
    },
    {
      "number": 12,
      "hebrew": "כי בצל החכמה בצל הכסף ויתרון דעת החכמה תחיה בעליה"
    },
    {
      "number": 13,
      "hebrew": "ראה את־מעשה האלהים כי מי יוכל לתקן את אשר עותו"
    },
    {
      "number": 14,
      "hebrew": "ביום טובה היה בטוב וביום רעה ראה גם את־זה לעמת־זה עשה האלהים על־דברת שלא ימצא האדם אחריו מאומה"
    },
    {
      "number": 15,
      "hebrew": "את־הכל ראיתי בימי הבלי יש צדיק אבד בצדקו ויש רשע מאריך ברעתו"
    },
    {
      "number": 16,
      "hebrew": "אל־תהי צדיק הרבה ואל־תתחכם יותר למה תשומם"
    },
    {
      "number": 17,
      "hebrew": "אל־תרשע הרבה ואל־תהי סכל למה תמות בלא עתך"
    },
    {
      "number": 18,
      "hebrew": "טוב אשר תאחז בזה וגם־מזה אל־תנח את־ידך כי־ירא אלהים יצא את־כלם"
    },
    {
      "number": 19,
      "hebrew": "החכמה תעז לחכם מעשרה שליטים אשר היו בעיר"
    },
    {
      "number": 20,
      "hebrew": "כי אדם אין צדיק בארץ אשר יעשה־טוב ולא יחטא"
    },
    {
      "number": 21,
      "hebrew": "גם לכל־הדברים אשר ידברו אל־תתן לבך אשר לא־תשמע את־עבדך מקללך"
    },
    {
      "number": 22,
      "hebrew": "כי גם־פעמים רבות ידע לבך אשר גם־את [אתה] קללת אחרים"
    },
    {
      "number": 23,
      "hebrew": "כל־זה נסיתי בחכמה אמרתי אחכמה והיא רחוקה ממני"
    },
    {
      "number": 24,
      "hebrew": "רחוק מה־שהיה ועמק עמק מי ימצאנו"
    },
    {
      "number": 25,
      "hebrew": "סבותי אני ולבי לדעת ולתור ובקש חכמה וחשבון ולדעת רשע כסל והסכלות הוללות"
    },
    {
      "number": 26,
      "hebrew": "ומוצא אני מר ממות את־האשה אשר־היא מצודים וחרמים לבה אסורים ידיה טוב לפני האלהים ימלט ממנה וחוטא ילכד בה"
    },
    {
      "number": 27,
      "hebrew": "ראה זה מצאתי אמרה קהלת אחת לאחת למצא חשבון"
    },
    {
      "number": 28,
      "hebrew": "אשר עוד־בקשה נפשי ולא מצאתי אדם אחד מאלף מצאתי ואשה בכל־אלה לא מצאתי"
    },
    {
      "number": 29,
      "hebrew": "לבד ראה־זה מצאתי אשר עשה האלהים את־האדם ישר והמה בקשו חשבנות רבים"
    }
  ]
}