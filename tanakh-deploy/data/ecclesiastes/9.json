{
  "book": "Ecclesiastes",
  "bookHebrew": "קהלת",
  "chapter": 9,
  "verses": [
    {
      "number": 1,
      "hebrew": "כי את־כל־זה נתתי אל־לבי ולבור את־כל־זה אשר הצדיקים והחכמים ועבדיהם ביד האלהים גם־אהבה גם־שנאה אין יודע האדם הכל לפניהם"
    },
    {
      "number": 2,
      "hebrew": "הכל כאשר לכל מקרה אחד לצדיק ולרשע לטוב ולטהור ולטמא ולזבח ולאשר איננו זבח כטוב כחטא הנשבע כאשר שבועה ירא"
    },
    {
      "number": 3,
      "hebrew": "זה רע בכל אשר־נעשה תחת השמש כי־מקרה אחד לכל וגם לב בני־האדם מלא־רע והוללות בלבבם בחייהם ואחריו אל־המתים"
    },
    {
      "number": 4,
      "hebrew": "כי־מי אשר יבחר [יחבר] אל כל־החיים יש בטחון כי־לכלב חי הוא טוב מן־האריה המת"
    },
    {
      "number": 5,
      "hebrew": "כי החיים יודעים שימתו והמתים אינם יודעים מאומה ואין־עוד להם שכר כי נשכח זכרם"
    },
    {
      "number": 6,
      "hebrew": "גם אהבתם גם־שנאתם גם־קנאתם כבר אבדה וחלק אין־להם עוד לעולם בכל אשר־נעשה תחת השמש"
    },
    {
      "number": 7,
      "hebrew": "לך אכל בשמחה לחמך ושתה בלב־טוב יינך כי כבר רצה האלהים את־מעשיך"
    },
    {
      "number": 8,
      "hebrew": "בכל־עת יהיו בגדיך לבנים ושמן על־ראשך אל־יחסר"
    },
    {
      "number": 9,
      "hebrew": "ראה חיים עם־אשה אשר־אהבת כל־ימי חיי הבלך אשר נתן־לך תחת השמש כל ימי הבלך כי הוא חלקך בחיים ובעמלך אשר־אתה עמל תחת השמש"
    },
    {
      "number": 10,
      "hebrew": "כל אשר תמצא ידך לעשות בכחך עשה כי אין מעשה וחשבון ודעת וחכמה בשאול אשר אתה הלך שמה"
    },
    {
      "number": 11,
      "hebrew": "שבתי וראה תחת־השמש כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשר וגם לא לידעים חן כי־עת ופגע יקרה את־כלם"
    },
    {
      "number": 12,
      "hebrew": "כי גם לא־ידע האדם את־עתו כדגים שנאחזים במצודה רעה וכצפרים האחזות בפח כהם יוקשים בני האדם לעת רעה כשתפול עליהם פתאם"
    },
    {
      "number": 13,
      "hebrew": "גם־זה ראיתי חכמה תחת השמש וגדולה היא אלי"
    },
    {
      "number": 14,
      "hebrew": "עיר קטנה ואנשים בה מעט ובא־אליה מלך גדול וסבב אתה ובנה עליה מצודים גדלים"
    },
    {
      "number": 15,
      "hebrew": "ומצא בה איש מסכן חכם ומלט־הוא את־העיר בחכמתו ואדם לא זכר את־האיש המסכן ההוא"
    },
    {
      "number": 16,
      "hebrew": "ואמרתי אני טובה חכמה מגבורה וחכמת המסכן בזויה ודבריו אינם נשמעים"
    },
    {
      "number": 17,
      "hebrew": "דברי חכמים בנחת נשמעים מזעקת מושל בכסילים"
    },
    {
      "number": 18,
      "hebrew": "טובה חכמה מכלי קרב וחוטא אחד יאבד טובה הרבה"
    }
  ]
}