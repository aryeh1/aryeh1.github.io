{
  "book": "Ecclesiastes",
  "bookHebrew": "קהלת",
  "chapter": 11,
  "verses": [
    {
      "number": 1,
      "hebrew": "שלח לחמך על־פני המים כי־ברב הימים תמצאנו"
    },
    {
      "number": 2,
      "hebrew": "תן־חלק לשבעה וגם לשמונה כי לא תדע מה־יהיה רעה על־הארץ"
    },
    {
      "number": 3,
      "hebrew": "אם־ימלאו העבים גשם על־הארץ יריקו ואם־יפול עץ בדרום ואם בצפון מקום שיפול העץ שם יהוא"
    },
    {
      "number": 4,
      "hebrew": "שמר רוח לא יזרע וראה בעבים לא יקצור"
    },
    {
      "number": 5,
      "hebrew": "כאשר אינך יודע מה־דרך הרוח כעצמים בבטן המלאה ככה לא תדע את־מעשה האלהים אשר יעשה את־הכל"
    },
    {
      "number": 6,
      "hebrew": "בבקר זרע את־זרעך ולערב אל־תנח ידך כי אינך יודע אי זה יכשר הזה או־זה ואם־שניהם כאחד טובים"
    },
    {
      "number": 7,
      "hebrew": "ומתוק האור וטוב לעינים לראות את־השמש"
    },
    {
      "number": 8,
      "hebrew": "כי אם־שנים הרבה יחיה האדם בכלם ישמח ויזכר את־ימי החשך כי־הרבה יהיו כל־שבא הבל"
    },
    {
      "number": 9,
      "hebrew": "שמח בחור בילדותיך ויטיבך לבך בימי בחורותך והלך בדרכי לבך ובמראי עיניך ודע כי על־כל־אלה יביאך האלהים במשפט"
    },
    {
      "number": 10,
      "hebrew": "והסר כעס מלבך והעבר רעה מבשרך כי־הילדות והשחרות הבל"
    }
  ]
}