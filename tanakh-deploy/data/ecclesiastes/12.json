{
  "book": "Ecclesiastes",
  "bookHebrew": "קהלת",
  "chapter": 12,
  "verses": [
    {
      "number": 1,
      "hebrew": "וזכר את־בוראיך בימי בחורתיך עד אשר לא־יבאו ימי הרעה והגיעו שנים אשר תאמר אין־לי בהם חפץ"
    },
    {
      "number": 2,
      "hebrew": "עד אשר לא־תחשך השמש והאור והירח והכוכבים ושבו העבים אחר הגשם"
    },
    {
      "number": 3,
      "hebrew": "ביום שיזעו שמרי הבית והתעותו אנשי החיל ובטלו הטחנות כי מעטו וחשכו הראות בארבות"
    },
    {
      "number": 4,
      "hebrew": "וסגרו דלתים בשוק בשפל קול הטחנה ויקום לקול הצפור וישחו כל־בנות השיר"
    },
    {
      "number": 5,
      "hebrew": "גם מגבה יראו וחתחתים בדרך וינאץ השקד ויסתבל החגב ותפר האביונה כי־הלך האדם אל־בית עולמו וסבבו בשוק הספדים"
    },
    {
      "number": 6,
      "hebrew": "עד אשר לא־ירחק [ירתק] חבל הכסף ותרץ גלת הזהב ותשבר כד על־המבוע ונרץ הגלגל אל־הבור"
    },
    {
      "number": 7,
      "hebrew": "וישב העפר על־הארץ כשהיה והרוח תשוב אל־האלהים אשר נתנה"
    },
    {
      "number": 8,
      "hebrew": "הבל הבלים אמר הקוהלת הכל הבל"
    },
    {
      "number": 9,
      "hebrew": "ויתר שהיה קהלת חכם עוד למד־דעת את־העם ואזן וחקר תקן משלים הרבה"
    },
    {
      "number": 10,
      "hebrew": "בקש קהלת למצא דברי־חפץ וכתוב ישר דברי אמת"
    },
    {
      "number": 11,
      "hebrew": "דברי חכמים כדרבנות וכמשמרות נטועים בעלי אספות נתנו מרעה אחד"
    },
    {
      "number": 12,
      "hebrew": "ויתר מהמה בני הזהר עשות ספרים הרבה אין קץ ולהג הרבה יגעת בשר"
    },
    {
      "number": 13,
      "hebrew": "סוף דבר הכל נשמע את־האלהים ירא ואת־מצותיו שמור כי־זה כל־האדם"
    },
    {
      "number": 14,
      "hebrew": "כי את־כל־מעשה האלהים יבא במשפט על כל־נעלם אם־טוב ואם־רע<br><small>[סוף דבר הכל נשמע את־האלהים ירא ואת־מצותיו שמור כי־זה כל־האדם]</small>"
    }
  ]
}