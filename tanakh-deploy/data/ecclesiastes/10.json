{
  "book": "Ecclesiastes",
  "bookHebrew": "קהלת",
  "chapter": 10,
  "verses": [
    {
      "number": 1,
      "hebrew": "זבובי מות יבאיש יביע שמן רוקח יקר מחכמה מכבוד סכלות מעט"
    },
    {
      "number": 2,
      "hebrew": "לב חכם לימינו ולב כסיל לשמאלו"
    },
    {
      "number": 3,
      "hebrew": "וגם־בדרך כשהסכל [כשסכל] הלך לבו חסר ואמר לכל סכל הוא"
    },
    {
      "number": 4,
      "hebrew": "אם־רוח המושל תעלה עליך מקומך אל־תנח כי מרפא יניח חטאים גדולים"
    },
    {
      "number": 5,
      "hebrew": "יש רעה ראיתי תחת השמש כשגגה שיצא מלפני השליט"
    },
    {
      "number": 6,
      "hebrew": "נתן הסכל במרומים רבים ועשירים בשפל ישבו"
    },
    {
      "number": 7,
      "hebrew": "ראיתי עבדים על־סוסים ושרים הלכים כעבדים על־הארץ"
    },
    {
      "number": 8,
      "hebrew": "חפר גומץ בו יפול ופרץ גדר ישכנו נחש"
    },
    {
      "number": 9,
      "hebrew": "מסיע אבנים יעצב בהם בוקע עצים יסכן בם"
    },
    {
      "number": 10,
      "hebrew": "אם־קהה הברזל והוא לא־פנים קלקל וחילים יגבר ויתרון הכשיר [הכשר] חכמה"
    },
    {
      "number": 11,
      "hebrew": "אם־ישך הנחש בלוא־לחש ואין יתרון לבעל הלשון"
    },
    {
      "number": 12,
      "hebrew": "דברי פי־חכם חן ושפתות כסיל תבלענו"
    },
    {
      "number": 13,
      "hebrew": "תחלת דברי־פיהו סכלות ואחרית פיהו הוללות רעה"
    },
    {
      "number": 14,
      "hebrew": "והסכל ירבה דברים לא־ידע האדם מה־שיהיה ואשר יהיה מאחריו מי יגיד לו"
    },
    {
      "number": 15,
      "hebrew": "עמל הכסילים תיגענו אשר לא־ידע ללכת אל־עיר"
    },
    {
      "number": 16,
      "hebrew": "אי־לך ארץ שמלכך נער ושריך בבקר יאכלו"
    },
    {
      "number": 17,
      "hebrew": "אשריך ארץ שמלכך בן־חורים ושריך בעת יאכלו בגבורה ולא בשתי"
    },
    {
      "number": 18,
      "hebrew": "בעצלתים ימך המקרה ובשפלות ידים ידלף הבית"
    },
    {
      "number": 19,
      "hebrew": "לשחוק עשים לחם ויין ישמח חיים והכסף יענה את־הכל"
    },
    {
      "number": 20,
      "hebrew": "גם במדעך מלך אל־תקלל ובחדרי משכבך אל־תקלל עשיר כי עוף השמים יוליך את־הקול ובעל הכנפים [כנפים] יגיד דבר"
    }
  ]
}