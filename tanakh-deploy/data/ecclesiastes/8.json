{
  "book": "Ecclesiastes",
  "bookHebrew": "קהלת",
  "chapter": 8,
  "verses": [
    {
      "number": 1,
      "hebrew": "מי כהחכם ומי יודע פשר דבר חכמת אדם תאיר פניו ועז פניו ישנא"
    },
    {
      "number": 2,
      "hebrew": "אני פי־מלך שמור ועל דברת שבועת אלהים"
    },
    {
      "number": 3,
      "hebrew": "אל־תבהל מפניו תלך אל־תעמד בדבר רע כי כל־אשר יחפץ יעשה"
    },
    {
      "number": 4,
      "hebrew": "באשר דבר־מלך שלטון ומי יאמר־לו מה־תעשה"
    },
    {
      "number": 5,
      "hebrew": "שומר מצוה לא ידע דבר רע ועת ומשפט ידע לב חכם"
    },
    {
      "number": 6,
      "hebrew": "כי לכל־חפץ יש עת ומשפט כי־רעת האדם רבה עליו"
    },
    {
      "number": 7,
      "hebrew": "כי־איננו ידע מה־שיהיה כי כאשר יהיה מי יגיד לו"
    },
    {
      "number": 8,
      "hebrew": "אין אדם שליט ברוח לכלוא את־הרוח ואין שלטון ביום המות ואין משלחת במלחמה ולא־ימלט רשע את־בעליו"
    },
    {
      "number": 9,
      "hebrew": "את־כל־זה ראיתי ונתון את־לבי לכל־מעשה אשר נעשה תחת השמש עת אשר שלט האדם באדם לרע לו"
    },
    {
      "number": 10,
      "hebrew": "ובכן ראיתי רשעים קברים ובאו וממקום קדוש יהלכו וישתכחו בעיר אשר כן־עשו גם־זה הבל"
    },
    {
      "number": 11,
      "hebrew": "אשר אין־נעשה פתגם מעשה הרעה מהרה על־כן מלא לב בני־האדם בהם לעשות רע"
    },
    {
      "number": 12,
      "hebrew": "אשר חטא עשה רע מאת ומאריך לו כי גם־יודע אני אשר יהיה־טוב ליראי האלהים אשר ייראו מלפניו"
    },
    {
      "number": 13,
      "hebrew": "וטוב לא־יהיה לרשע ולא־יאריך ימים כצל אשר איננו ירא מלפני אלהים"
    },
    {
      "number": 14,
      "hebrew": "יש־הבל אשר נעשה על־הארץ אשר יש צדיקים אשר מגיע אלהם כמעשה הרשעים ויש רשעים שמגיע אלהם כמעשה הצדיקים אמרתי שגם־זה הבל"
    },
    {
      "number": 15,
      "hebrew": "ושבחתי אני את־השמחה אשר אין־טוב לאדם תחת השמש כי אם־לאכול ולשתות ולשמוח והוא ילונו בעמלו ימי חייו אשר־נתן־לו האלהים תחת השמש"
    },
    {
      "number": 16,
      "hebrew": "כאשר נתתי את־לבי לדעת חכמה ולראות את־הענין אשר נעשה על־הארץ כי גם ביום ובלילה שנה בעיניו איננו ראה"
    },
    {
      "number": 17,
      "hebrew": "וראיתי את־כל־מעשה האלהים כי לא יוכל האדם למצוא את־המעשה אשר נעשה תחת־השמש בשל אשר יעמל האדם לבקש ולא ימצא וגם אם־יאמר החכם לדעת לא יוכל למצא"
    }
  ]
}