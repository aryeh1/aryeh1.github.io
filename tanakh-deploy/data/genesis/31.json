{
  "book": "Genesis",
  "bookHebrew": "בראשית",
  "chapter": 31,
  "verses": [
    {
      "number": 1,
      "hebrew": "וישמע את־דברי בני־לבן לאמר לקח יעקב את כל־אשר לאבינו ומאשר לאבינו עשה את כל־הכבד הזה"
    },
    {
      "number": 2,
      "hebrew": "וירא יעקב את־פני לבן והנה איננו עמו כתמול שלשום"
    },
    {
      "number": 3,
      "hebrew": "ויאמר יהוה אל־יעקב שוב אל־ארץ אבותיך ולמולדתך ואהיה עמך"
    },
    {
      "number": 4,
      "hebrew": "וישלח יעקב ויקרא לרחל וללאה השדה אל־צאנו"
    },
    {
      "number": 5,
      "hebrew": "ויאמר להן ראה אנכי את־פני אביכן כי־איננו אלי כתמל שלשם ואלהי אבי היה עמדי"
    },
    {
      "number": 6,
      "hebrew": "ואתנה ידעתן כי בכל־כחי עבדתי את־אביכן"
    },
    {
      "number": 7,
      "hebrew": "ואביכן התל בי והחלף את־משכרתי עשרת מנים ולא־נתנו אלהים להרע עמדי"
    },
    {
      "number": 8,
      "hebrew": "אם־כה יאמר נקדים יהיה שכרך וילדו כל־הצאן נקדים ואם־כה יאמר עקדים יהיה שכרך וילדו כל־הצאן עקדים"
    },
    {
      "number": 9,
      "hebrew": "ויצל אלהים את־מקנה אביכם ויתן־לי"
    },
    {
      "number": 10,
      "hebrew": "ויהי בעת יחם הצאן ואשא עיני וארא בחלום והנה העתדים העלים על־הצאן עקדים נקדים וברדים"
    },
    {
      "number": 11,
      "hebrew": "ויאמר אלי מלאך האלהים בחלום יעקב ואמר הנני"
    },
    {
      "number": 12,
      "hebrew": "ויאמר שא־נא עיניך וראה כל־העתדים העלים על־הצאן עקדים נקדים וברדים כי ראיתי את כל־אשר לבן עשה לך"
    },
    {
      "number": 13,
      "hebrew": "אנכי האל בית־אל אשר משחת שם מצבה אשר נדרת לי שם נדר עתה קום צא מן־הארץ הזאת ושוב אל־ארץ מולדתך"
    },
    {
      "number": 14,
      "hebrew": "ותען רחל ולאה ותאמרנה לו העוד לנו חלק ונחלה בבית אבינו"
    },
    {
      "number": 15,
      "hebrew": "הלוא נכריות נחשבנו לו כי מכרנו ויאכל גם־אכול את־כספנו"
    },
    {
      "number": 16,
      "hebrew": "כי כל־העשר אשר הציל אלהים מאבינו לנו הוא ולבנינו ועתה כל אשר אמר אלהים אליך עשה"
    },
    {
      "number": 17,
      "hebrew": "ויקם יעקב וישא את־בניו ואת־נשיו על־הגמלים"
    },
    {
      "number": 18,
      "hebrew": "וינהג את־כל־מקנהו ואת־כל־רכשו אשר רכש מקנה קנינו אשר רכש בפדן ארם לבוא אל־יצחק אביו ארצה כנען"
    },
    {
      "number": 19,
      "hebrew": "ולבן הלך לגזז את־צאנו ותגנב רחל את־התרפים אשר לאביה"
    },
    {
      "number": 20,
      "hebrew": "ויגנב יעקב את־לב לבן הארמי על־בלי הגיד לו כי ברח הוא"
    },
    {
      "number": 21,
      "hebrew": "ויברח הוא וכל־אשר־לו ויקם ויעבר את־הנהר וישם את־פניו הר הגלעד"
    },
    {
      "number": 22,
      "hebrew": "ויגד ללבן ביום השלישי כי ברח יעקב"
    },
    {
      "number": 23,
      "hebrew": "ויקח את־אחיו עמו וירדף אחריו דרך שבעת ימים וידבק אתו בהר הגלעד"
    },
    {
      "number": 24,
      "hebrew": "ויבא אלהים אל־לבן הארמי בחלם הלילה ויאמר לו השמר לך פן־תדבר עם־יעקב מטוב עד־רע"
    },
    {
      "number": 25,
      "hebrew": "וישג לבן את־יעקב ויעקב תקע את־אהלו בהר ולבן תקע את־אחיו בהר הגלעד"
    },
    {
      "number": 26,
      "hebrew": "ויאמר לבן ליעקב מה עשית ותגנב את־לבבי ותנהג את־בנתי כשביות חרב"
    },
    {
      "number": 27,
      "hebrew": "למה נחבאת לברח ותגנב אתי ולא־הגדת לי ואשלחך בשמחה ובשרים בתף ובכנור"
    },
    {
      "number": 28,
      "hebrew": "ולא נטשתני לנשק לבני ולבנתי עתה הסכלת עשו"
    },
    {
      "number": 29,
      "hebrew": "יש־לאל ידי לעשות עמכם רע ואלהי אביכם אמש אמר אלי לאמר השמר לך מדבר עם־יעקב מטוב עד־רע"
    },
    {
      "number": 30,
      "hebrew": "ועתה הלך הלכת כי־נכסף נכספתה לבית אביך למה גנבת את־אלהי"
    },
    {
      "number": 31,
      "hebrew": "ויען יעקב ויאמר ללבן כי יראתי כי אמרתי פן־תגזל את־בנותיך מעמי"
    },
    {
      "number": 32,
      "hebrew": "עם אשר תמצא את־אלהיך לא יחיה נגד אחינו הכר־לך מה עמדי וקח־לך ולא־ידע יעקב כי רחל גנבתם"
    },
    {
      "number": 33,
      "hebrew": "ויבא לבן באהל יעקב ובאהל לאה ובאהל שתי האמהת ולא מצא ויצא מאהל לאה ויבא באהל רחל"
    },
    {
      "number": 34,
      "hebrew": "ורחל לקחה את־התרפים ותשמם בכר הגמל ותשב עליהם וימשש לבן את־כל־האהל ולא מצא"
    },
    {
      "number": 35,
      "hebrew": "ותאמר אל־אביה אל־יחר בעיני אדני כי לוא אוכל לקום מפניך כי־דרך נשים לי ויחפש ולא מצא את־התרפים"
    },
    {
      "number": 36,
      "hebrew": "ויחר ליעקב וירב בלבן ויען יעקב ויאמר ללבן מה־פשעי מה חטאתי כי דלקת אחרי"
    },
    {
      "number": 37,
      "hebrew": "כי־מששת את־כל־כלי מה־מצאת מכל כלי־ביתך שים כה נגד אחי ואחיך ויוכיחו בין שנינו"
    },
    {
      "number": 38,
      "hebrew": "זה עשרים שנה אנכי עמך רחליך ועזיך לא שכלו ואילי צאנך לא אכלתי"
    },
    {
      "number": 39,
      "hebrew": "טרפה לא־הבאתי אליך אנכי אחטנה מידי תבקשנה גנבתי יום וגנבתי לילה"
    },
    {
      "number": 40,
      "hebrew": "הייתי ביום אכלני חרב וקרח בלילה ותדד שנתי מעיני"
    },
    {
      "number": 41,
      "hebrew": "זה־לי עשרים שנה בביתך עבדתיך ארבע־עשרה שנה בשתי בנתיך ושש שנים בצאנך ותחלף את־משכרתי עשרת מנים"
    },
    {
      "number": 42,
      "hebrew": "לולי אלהי אבי אלהי אברהם ופחד יצחק היה לי כי עתה ריקם שלחתני את־עניי ואת־יגיע כפי ראה אלהים ויוכח אמש"
    },
    {
      "number": 43,
      "hebrew": "ויען לבן ויאמר אל־יעקב הבנות בנתי והבנים בני והצאן צאני וכל אשר־אתה ראה לי־הוא ולבנתי מה־אעשה לאלה היום או לבניהן אשר ילדו"
    },
    {
      "number": 44,
      "hebrew": "ועתה לכה נכרתה ברית אני ואתה והיה לעד ביני ובינך"
    },
    {
      "number": 45,
      "hebrew": "ויקח יעקב אבן וירימה מצבה"
    },
    {
      "number": 46,
      "hebrew": "ויאמר יעקב לאחיו לקטו אבנים ויקחו אבנים ויעשו־גל ויאכלו שם על־הגל"
    },
    {
      "number": 47,
      "hebrew": "ויקרא־לו לבן יגר שהדותא ויעקב קרא לו גלעד"
    },
    {
      "number": 48,
      "hebrew": "ויאמר לבן הגל הזה עד ביני ובינך היום על־כן קרא־שמו גלעד"
    },
    {
      "number": 49,
      "hebrew": "והמצפה אשר אמר יצף יהוה ביני ובינך כי נסתר איש מרעהו"
    },
    {
      "number": 50,
      "hebrew": "אם־תענה את־בנתי ואם־תקח נשים על־בנתי אין איש עמנו ראה אלהים עד ביני ובינך"
    },
    {
      "number": 51,
      "hebrew": "ויאמר לבן ליעקב הנה הגל הזה והנה המצבה אשר יריתי ביני ובינך"
    },
    {
      "number": 52,
      "hebrew": "עד הגל הזה ועדה המצבה אם־אני לא־אעבר אליך את־הגל הזה ואם־אתה לא־תעבר אלי את־הגל הזה ואת־המצבה הזאת לרעה"
    },
    {
      "number": 53,
      "hebrew": "אלהי אברהם ואלהי נחור ישפטו בינינו אלהי אביהם וישבע יעקב בפחד אביו יצחק"
    },
    {
      "number": 54,
      "hebrew": "ויזבח יעקב זבח בהר ויקרא לאחיו לאכל־לחם ויאכלו לחם וילינו בהר"
    }
  ]
}