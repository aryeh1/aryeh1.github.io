{
  "book": "Genesis",
  "bookHebrew": "בראשית",
  "chapter": 3,
  "verses": [
    {
      "number": 1,
      "hebrew": "והנחש היה ערום מכל חית השדה אשר עשה יהוה אלהים ויאמר אל־האשה אף כי־אמר אלהים לא תאכלו מכל עץ הגן"
    },
    {
      "number": 2,
      "hebrew": "ותאמר האשה אל־הנחש מפרי עץ־הגן נאכל"
    },
    {
      "number": 3,
      "hebrew": "ומפרי העץ אשר בתוך־הגן אמר אלהים לא תאכלו ממנו ולא תגעו בו פן־תמתון"
    },
    {
      "number": 4,
      "hebrew": "ויאמר הנחש אל־האשה לא־מות תמתון"
    },
    {
      "number": 5,
      "hebrew": "כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע"
    },
    {
      "number": 6,
      "hebrew": "ותרא האשה כי טוב העץ למאכל וכי תאוה־הוא לעינים ונחמד העץ להשכיל ותקח מפריו ותאכל ותתן גם־לאישה עמה ויאכל"
    },
    {
      "number": 7,
      "hebrew": "ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת"
    },
    {
      "number": 8,
      "hebrew": "וישמעו את־קול יהוה אלהים מתהלך בגן לרוח היום ויתחבא האדם ואשתו מפני יהוה אלהים בתוך עץ הגן"
    },
    {
      "number": 9,
      "hebrew": "ויקרא יהוה אלהים אל־האדם ויאמר לו איכה"
    },
    {
      "number": 10,
      "hebrew": "ויאמר את־קלך שמעתי בגן ואירא כי־עירם אנכי ואחבא"
    },
    {
      "number": 11,
      "hebrew": "ויאמר מי הגיד לך כי עירם אתה המן־העץ אשר צויתיך לבלתי אכל־ממנו אכלת"
    },
    {
      "number": 12,
      "hebrew": "ויאמר האדם האשה אשר נתתה עמדי הוא נתנה־לי מן־העץ ואכל"
    },
    {
      "number": 13,
      "hebrew": "ויאמר יהוה אלהים לאשה מה־זאת עשית ותאמר האשה הנחש השיאני ואכל"
    },
    {
      "number": 14,
      "hebrew": "ויאמר יהוה אלהים אל־הנחש כי עשית זאת ארור אתה מכל־הבהמה ומכל חית השדה על־גחנך תלך ועפר תאכל כל־ימי חייך"
    },
    {
      "number": 15,
      "hebrew": "ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב"
    },
    {
      "number": 16,
      "hebrew": "אל־האשה אמר הרבה ארבה עצבונך והרנך בעצב תלדי בנים ואל־אישך תשוקתך והוא ימשל־בך"
    },
    {
      "number": 17,
      "hebrew": "ולאדם אמר כי־שמעת לקול אשתך ותאכל מן־העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך"
    },
    {
      "number": 18,
      "hebrew": "וקוץ ודרדר תצמיח לך ואכלת את־עשב השדה"
    },
    {
      "number": 19,
      "hebrew": "בזעת אפיך תאכל לחם עד שובך אל־האדמה כי ממנה לקחת כי־עפר אתה ואל־עפר תשוב"
    },
    {
      "number": 20,
      "hebrew": "ויקרא האדם שם אשתו חוה כי הוא היתה אם כל־חי"
    },
    {
      "number": 21,
      "hebrew": "ויעש יהוה אלהים לאדם ולאשתו כתנות עור וילבשם"
    },
    {
      "number": 22,
      "hebrew": "ויאמר יהוה אלהים הן האדם היה כאחד ממנו לדעת טוב ורע ועתה פן־ישלח ידו ולקח גם מעץ החיים ואכל וחי לעלם"
    },
    {
      "number": 23,
      "hebrew": "וישלחהו יהוה אלהים מגן־עדן לעבד את־האדמה אשר לקח משם"
    },
    {
      "number": 24,
      "hebrew": "ויגרש את־האדם וישכן מקדם לגן־עדן את־הכרבים ואת להט החרב המתהפכת לשמר את־דרך עץ החיים"
    }
  ]
}