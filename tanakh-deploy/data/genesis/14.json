{
  "book": "Genesis",
  "bookHebrew": "בראשית",
  "chapter": 14,
  "verses": [
    {
      "number": 1,
      "hebrew": "ויהי בימי אמרפל מלך־שנער אריוך מלך אלסר כדרלעמר מלך עילם ותדעל מלך גוים"
    },
    {
      "number": 2,
      "hebrew": "עשו מלחמה את־ברע מלך סדם ואת־ברשע מלך עמרה שנאב מלך אדמה ושמאבר מלך צביים [צבויים] ומלך בלע היא־צער"
    },
    {
      "number": 3,
      "hebrew": "כל־אלה חברו אל־עמק השדים הוא ים המלח"
    },
    {
      "number": 4,
      "hebrew": "שתים עשרה שנה עבדו את־כדרלעמר ושלש־עשרה שנה מרדו"
    },
    {
      "number": 5,
      "hebrew": "ובארבע עשרה שנה בא כדרלעמר והמלכים אשר אתו ויכו את־רפאים בעשתרת קרנים ואת־הזוזים בהם ואת האימים בשוה קריתים"
    },
    {
      "number": 6,
      "hebrew": "ואת־החרי בהררם שעיר עד איל פארן אשר על־המדבר"
    },
    {
      "number": 7,
      "hebrew": "וישבו ויבאו אל־עין משפט הוא קדש ויכו את־כל־שדה העמלקי וגם את־האמרי הישב בחצצן תמר"
    },
    {
      "number": 8,
      "hebrew": "ויצא מלך־סדם ומלך עמרה ומלך אדמה ומלך צביים [צבוים] ומלך בלע הוא־צער ויערכו אתם מלחמה בעמק השדים"
    },
    {
      "number": 9,
      "hebrew": "את כדרלעמר מלך עילם ותדעל מלך גוים ואמרפל מלך שנער ואריוך מלך אלסר ארבעה מלכים את־החמשה"
    },
    {
      "number": 10,
      "hebrew": "ועמק השדים בארת בארת חמר וינסו מלך־סדם ועמרה ויפלו־שמה והנשארים הרה נסו"
    },
    {
      "number": 11,
      "hebrew": "ויקחו את־כל־רכש סדם ועמרה ואת־כל־אכלם וילכו"
    },
    {
      "number": 12,
      "hebrew": "ויקחו את־לוט ואת־רכשו בן־אחי אברם וילכו והוא ישב בסדם"
    },
    {
      "number": 13,
      "hebrew": "ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית־אברם"
    },
    {
      "number": 14,
      "hebrew": "וישמע אברם כי נשבה אחיו וירק את־חניכיו ילידי ביתו שמנה עשר ושלש מאות וירדף עד־דן"
    },
    {
      "number": 15,
      "hebrew": "ויחלק עליהם לילה הוא ועבדיו ויכם וירדפם עד־חובה אשר משמאל לדמשק"
    },
    {
      "number": 16,
      "hebrew": "וישב את כל־הרכש וגם את־לוט אחיו ורכשו השיב וגם את־הנשים ואת־העם"
    },
    {
      "number": 17,
      "hebrew": "ויצא מלך־סדם לקראתו אחרי שובו מהכות את־כדרלעמר ואת־המלכים אשר אתו אל־עמק שוה הוא עמק המלך"
    },
    {
      "number": 18,
      "hebrew": "ומלכי־צדק מלך שלם הוציא לחם ויין והוא כהן לאל עליון"
    },
    {
      "number": 19,
      "hebrew": "ויברכהו ויאמר ברוך אברם לאל עליון קנה שמים וארץ"
    },
    {
      "number": 20,
      "hebrew": "וברוך אל עליון אשר־מגן צריך בידך ויתן־לו מעשר מכל"
    },
    {
      "number": 21,
      "hebrew": "ויאמר מלך־סדם אל־אברם תן־לי הנפש והרכש קח־לך"
    },
    {
      "number": 22,
      "hebrew": "ויאמר אברם אל־מלך סדם הרימתי ידי אל־יהוה אל עליון קנה שמים וארץ"
    },
    {
      "number": 23,
      "hebrew": "אם־מחוט ועד שרוך־נעל ואם־אקח מכל־אשר־לך ולא תאמר אני העשרתי את־אברם"
    },
    {
      "number": 24,
      "hebrew": "בלעדי רק אשר אכלו הנערים וחלק האנשים אשר הלכו אתי ענר אשכל וממרא הם יקחו חלקם"
    }
  ]
}