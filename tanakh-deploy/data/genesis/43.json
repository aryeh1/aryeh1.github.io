{
  "book": "Genesis",
  "bookHebrew": "בראשית",
  "chapter": 43,
  "verses": [
    {
      "number": 1,
      "hebrew": "והרעב כבד בארץ"
    },
    {
      "number": 2,
      "hebrew": "ויהי כאשר כלו לאכל את־השבר אשר הביאו ממצרים ויאמר אליהם אביהם שבו שברו־לנו מעט־אכל"
    },
    {
      "number": 3,
      "hebrew": "ויאמר אליו יהודה לאמר העד העד בנו האיש לאמר לא־תראו פני בלתי אחיכם אתכם"
    },
    {
      "number": 4,
      "hebrew": "אם־ישך משלח את־אחינו אתנו נרדה ונשברה לך אכל"
    },
    {
      "number": 5,
      "hebrew": "ואם־אינך משלח לא נרד כי־האיש אמר אלינו לא־תראו פני בלתי אחיכם אתכם"
    },
    {
      "number": 6,
      "hebrew": "ויאמר ישראל למה הרעתם לי להגיד לאיש העוד לכם אח"
    },
    {
      "number": 7,
      "hebrew": "ויאמרו שאול שאל־האיש לנו ולמולדתנו לאמר העוד אביכם חי היש לכם אח ונגד־לו על־פי הדברים האלה הידוע נדע כי יאמר הורידו את־אחיכם"
    },
    {
      "number": 8,
      "hebrew": "ויאמר יהודה אל־ישראל אביו שלחה הנער אתי ונקומה ונלכה ונחיה ולא נמות גם־אנחנו גם־אתה גם־טפנו"
    },
    {
      "number": 9,
      "hebrew": "אנכי אערבנו מידי תבקשנו אם־לא הביאתיו אליך והצגתיו לפניך וחטאתי לך כל־הימים"
    },
    {
      "number": 10,
      "hebrew": "כי לולא התמהמהנו כי־עתה שבנו זה פעמים"
    },
    {
      "number": 11,
      "hebrew": "ויאמר אלהם ישראל אביהם אם־כן אפוא זאת עשו קחו מזמרת הארץ בכליכם והורידו לאיש מנחה מעט צרי ומעט דבש נכאת ולט בטנים ושקדים"
    },
    {
      "number": 12,
      "hebrew": "וכסף משנה קחו בידכם ואת־הכסף המושב בפי אמתחתיכם תשיבו בידכם אולי משגה הוא"
    },
    {
      "number": 13,
      "hebrew": "ואת־אחיכם קחו וקומו שובו אל־האיש"
    },
    {
      "number": 14,
      "hebrew": "ואל שדי יתן לכם רחמים לפני האיש ושלח לכם את־אחיכם אחר ואת־בנימין ואני כאשר שכלתי שכלתי"
    },
    {
      "number": 15,
      "hebrew": "ויקחו האנשים את־המנחה הזאת ומשנה־כסף לקחו בידם ואת־בנימן ויקמו וירדו מצרים ויעמדו לפני יוסף"
    },
    {
      "number": 16,
      "hebrew": "וירא יוסף אתם את־בנימין ויאמר לאשר על־ביתו הבא את־האנשים הביתה וטבח טבח והכן כי אתי יאכלו האנשים בצהרים"
    },
    {
      "number": 17,
      "hebrew": "ויעש האיש כאשר אמר יוסף ויבא האיש את־האנשים ביתה יוסף"
    },
    {
      "number": 18,
      "hebrew": "וייראו האנשים כי הובאו בית יוסף ויאמרו על־דבר הכסף השב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת־חמרינו"
    },
    {
      "number": 19,
      "hebrew": "ויגשו אל־האיש אשר על־בית יוסף וידברו אליו פתח הבית"
    },
    {
      "number": 20,
      "hebrew": "ויאמרו בי אדני ירד ירדנו בתחלה לשבר־אכל"
    },
    {
      "number": 21,
      "hebrew": "ויהי כי־באנו אל־המלון ונפתחה את־אמתחתינו והנה כסף־איש בפי אמתחתו כספנו במשקלו ונשב אתו בידנו"
    },
    {
      "number": 22,
      "hebrew": "וכסף אחר הורדנו בידנו לשבר־אכל לא ידענו מי־שם כספנו באמתחתינו"
    },
    {
      "number": 23,
      "hebrew": "ויאמר שלום לכם אל־תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את־שמעון"
    },
    {
      "number": 24,
      "hebrew": "ויבא האיש את־האנשים ביתה יוסף ויתן־מים וירחצו רגליהם ויתן מספוא לחמריהם"
    },
    {
      "number": 25,
      "hebrew": "ויכינו את־המנחה עד־בוא יוסף בצהרים כי שמעו כי־שם יאכלו לחם"
    },
    {
      "number": 26,
      "hebrew": "ויבא יוסף הביתה ויביאו לו את־המנחה אשר־בידם הביתה וישתחוו־לו ארצה"
    },
    {
      "number": 27,
      "hebrew": "וישאל להם לשלום ויאמר השלום אביכם הזקן אשר אמרתם העודנו חי"
    },
    {
      "number": 28,
      "hebrew": "ויאמרו שלום לעבדך לאבינו עודנו חי ויקדו וישתחו [וישתחוו]"
    },
    {
      "number": 29,
      "hebrew": "וישא עיניו וירא את־בנימין אחיו בן־אמו ויאמר הזה אחיכם הקטן אשר אמרתם אלי ויאמר אלהים יחנך בני"
    },
    {
      "number": 30,
      "hebrew": "וימהר יוסף כי־נכמרו רחמיו אל־אחיו ויבקש לבכות ויבא החדרה ויבך שמה"
    },
    {
      "number": 31,
      "hebrew": "וירחץ פניו ויצא ויתאפק ויאמר שימו לחם"
    },
    {
      "number": 32,
      "hebrew": "וישימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את־העברים לחם כי־תועבה הוא למצרים"
    },
    {
      "number": 33,
      "hebrew": "וישבו לפניו הבכר כבכרתו והצעיר כצערתו ויתמהו האנשים איש אל־רעהו"
    },
    {
      "number": 34,
      "hebrew": "וישא משאת מאת פניו אלהם ותרב משאת בנימן ממשאת כלם חמש ידות וישתו וישכרו עמו"
    }
  ]
}