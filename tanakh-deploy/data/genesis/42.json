{
  "book": "Genesis",
  "bookHebrew": "בראשית",
  "chapter": 42,
  "verses": [
    {
      "number": 1,
      "hebrew": "וירא יעקב כי יש־שבר במצרים ויאמר יעקב לבניו למה תתראו"
    },
    {
      "number": 2,
      "hebrew": "ויאמר הנה שמעתי כי יש־שבר במצרים רדו־שמה ושברו־לנו משם ונחיה ולא נמות"
    },
    {
      "number": 3,
      "hebrew": "וירדו אחי־יוסף עשרה לשבר בר ממצרים"
    },
    {
      "number": 4,
      "hebrew": "ואת־בנימין אחי יוסף לא־שלח יעקב את־אחיו כי אמר פן־יקראנו אסון"
    },
    {
      "number": 5,
      "hebrew": "ויבאו בני ישראל לשבר בתוך הבאים כי־היה הרעב בארץ כנען"
    },
    {
      "number": 6,
      "hebrew": "ויוסף הוא השליט על־הארץ הוא המשביר לכל־עם הארץ ויבאו אחי יוסף וישתחוו־לו אפים ארצה"
    },
    {
      "number": 7,
      "hebrew": "וירא יוסף את־אחיו ויכרם ויתנכר אליהם וידבר אתם קשות ויאמר אלהם מאין באתם ויאמרו מארץ כנען לשבר־אכל"
    },
    {
      "number": 8,
      "hebrew": "ויכר יוסף את־אחיו והם לא הכרהו"
    },
    {
      "number": 9,
      "hebrew": "ויזכר יוסף את החלמות אשר חלם להם ויאמר אלהם מרגלים אתם לראות את־ערות הארץ באתם"
    },
    {
      "number": 10,
      "hebrew": "ויאמרו אליו לא אדני ועבדיך באו לשבר־אכל"
    },
    {
      "number": 11,
      "hebrew": "כלנו בני איש־אחד נחנו כנים אנחנו לא־היו עבדיך מרגלים"
    },
    {
      "number": 12,
      "hebrew": "ויאמר אלהם לא כי־ערות הארץ באתם לראות"
    },
    {
      "number": 13,
      "hebrew": "ויאמרו שנים עשר עבדיך אחים אנחנו בני איש־אחד בארץ כנען והנה הקטן את־אבינו היום והאחד איננו"
    },
    {
      "number": 14,
      "hebrew": "ויאמר אלהם יוסף הוא אשר דברתי אלכם לאמר מרגלים אתם"
    },
    {
      "number": 15,
      "hebrew": "בזאת תבחנו חי פרעה אם־תצאו מזה כי אם־בבוא אחיכם הקטן הנה"
    },
    {
      "number": 16,
      "hebrew": "שלחו מכם אחד ויקח את־אחיכם ואתם האסרו ויבחנו דבריכם האמת אתכם ואם־לא חי פרעה כי מרגלים אתם"
    },
    {
      "number": 17,
      "hebrew": "ויאסף אתם אל־משמר שלשת ימים"
    },
    {
      "number": 18,
      "hebrew": "ויאמר אלהם יוסף ביום השלישי זאת עשו וחיו את־האלהים אני ירא"
    },
    {
      "number": 19,
      "hebrew": "אם־כנים אתם אחיכם אחד יאסר בבית משמרכם ואתם לכו הביאו שבר רעבון בתיכם"
    },
    {
      "number": 20,
      "hebrew": "ואת־אחיכם הקטן תביאו אלי ויאמנו דבריכם ולא תמותו ויעשו־כן"
    },
    {
      "number": 21,
      "hebrew": "ויאמרו איש אל־אחיו אבל אשמים אנחנו על־אחינו אשר ראינו צרת נפשו בהתחננו אלינו ולא שמענו על־כן באה אלינו הצרה הזאת"
    },
    {
      "number": 22,
      "hebrew": "ויען ראובן אתם לאמר הלוא אמרתי אליכם לאמר אל־תחטאו בילד ולא שמעתם וגם־דמו הנה נדרש"
    },
    {
      "number": 23,
      "hebrew": "והם לא ידעו כי שמע יוסף כי המליץ בינתם"
    },
    {
      "number": 24,
      "hebrew": "ויסב מעליהם ויבך וישב אלהם וידבר אלהם ויקח מאתם את־שמעון ויאסר אתו לעיניהם"
    },
    {
      "number": 25,
      "hebrew": "ויצו יוסף וימלאו את־כליהם בר ולהשיב כספיהם איש אל־שקו ולתת להם צדה לדרך ויעש להם כן"
    },
    {
      "number": 26,
      "hebrew": "וישאו את־שברם על־חמריהם וילכו משם"
    },
    {
      "number": 27,
      "hebrew": "ויפתח האחד את־שקו לתת מספוא לחמרו במלון וירא את־כספו והנה־הוא בפי אמתחתו"
    },
    {
      "number": 28,
      "hebrew": "ויאמר אל־אחיו הושב כספי וגם הנה באמתחתי ויצא לבם ויחרדו איש אל־אחיו לאמר מה־זאת עשה אלהים לנו"
    },
    {
      "number": 29,
      "hebrew": "ויבאו אל־יעקב אביהם ארצה כנען ויגידו לו את כל־הקרת אתם לאמר"
    },
    {
      "number": 30,
      "hebrew": "דבר האיש אדני הארץ אתנו קשות ויתן אתנו כמרגלים את־הארץ"
    },
    {
      "number": 31,
      "hebrew": "ונאמר אליו כנים אנחנו לא היינו מרגלים"
    },
    {
      "number": 32,
      "hebrew": "שנים־עשר אנחנו אחים בני אבינו האחד איננו והקטן היום את־אבינו בארץ כנען"
    },
    {
      "number": 33,
      "hebrew": "ויאמר אלינו האיש אדני הארץ בזאת אדע כי כנים אתם אחיכם האחד הניחו אתי ואת־רעבון בתיכם קחו ולכו"
    },
    {
      "number": 34,
      "hebrew": "והביאו את־אחיכם הקטן אלי ואדעה כי לא מרגלים אתם כי כנים אתם את־אחיכם אתן לכם ואת־הארץ תסחרו"
    },
    {
      "number": 35,
      "hebrew": "ויהי הם מריקים שקיהם והנה־איש צרור־כספו בשקו ויראו את־צררות כספיהם המה ואביהם וייראו"
    },
    {
      "number": 36,
      "hebrew": "ויאמר אלהם יעקב אביהם אתי שכלתם יוסף איננו ושמעון איננו ואת־בנימן תקחו עלי היו כלנה"
    },
    {
      "number": 37,
      "hebrew": "ויאמר ראובן אל־אביו לאמר את־שני בני תמית אם־לא אביאנו אליך תנה אתו על־ידי ואני אשיבנו אליך"
    },
    {
      "number": 38,
      "hebrew": "ויאמר לא־ירד בני עמכם כי־אחיו מת והוא לבדו נשאר וקראהו אסון בדרך אשר תלכו־בה והורדתם את־שיבתי ביגון שאולה"
    }
  ]
}