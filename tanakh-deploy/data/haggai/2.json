{
  "book": "Haggai",
  "bookHebrew": "חגי",
  "chapter": 2,
  "verses": [
    {
      "number": 1,
      "hebrew": "בשביעי בעשרים ואחד לחדש היה דבר־יהוה ביד־חגי הנביא לאמר"
    },
    {
      "number": 2,
      "hebrew": "אמר־נא אל־זרבבל בן־שלתיאל פחת יהודה ואל־יהושע בן־יהוצדק הכהן הגדול ואל־שארית העם לאמר"
    },
    {
      "number": 3,
      "hebrew": "מי בכם הנשאר אשר ראה את־הבית הזה בכבודו הראשון ומה אתם ראים אתו עתה הלוא כמהו כאין בעיניכם"
    },
    {
      "number": 4,
      "hebrew": "ועתה חזק זרבבל נאם־יהוה וחזק יהושע בן־יהוצדק הכהן הגדול וחזק כל־עם הארץ נאם־יהוה ועשו כי־אני אתכם נאם יהוה צבאות"
    },
    {
      "number": 5,
      "hebrew": "את־הדבר אשר־כרתי אתכם בצאתכם ממצרים ורוחי עמדת בתוככם אל־תיראו"
    },
    {
      "number": 6,
      "hebrew": "כי כה אמר יהוה צבאות עוד אחת מעט היא ואני מרעיש את־השמים ואת־הארץ ואת־הים ואת־החרבה"
    },
    {
      "number": 7,
      "hebrew": "והרעשתי את־כל־הגוים ובאו חמדת כל־הגוים ומלאתי את־הבית הזה כבוד אמר יהוה צבאות"
    },
    {
      "number": 8,
      "hebrew": "לי הכסף ולי הזהב נאם יהוה צבאות"
    },
    {
      "number": 9,
      "hebrew": "גדול יהיה כבוד הבית הזה האחרון מן־הראשון אמר יהוה צבאות ובמקום הזה אתן שלום נאם יהוה צבאות"
    },
    {
      "number": 10,
      "hebrew": "בעשרים וארבעה לתשיעי בשנת שתים לדריוש היה דבר־יהוה אל־חגי הנביא לאמר"
    },
    {
      "number": 11,
      "hebrew": "כה אמר יהוה צבאות שאל־נא את־הכהנים תורה לאמר"
    },
    {
      "number": 12,
      "hebrew": "הן ישא־איש בשר־קדש בכנף בגדו ונגע בכנפו אל־הלחם ואל־הנזיד ואל־היין ואל־שמן ואל־כל־מאכל היקדש ויענו הכהנים ויאמרו לא"
    },
    {
      "number": 13,
      "hebrew": "ויאמר חגי אם־יגע טמא־נפש בכל־אלה היטמא ויענו הכהנים ויאמרו יטמא"
    },
    {
      "number": 14,
      "hebrew": "ויען חגי ויאמר כן העם־הזה וכן־הגוי הזה לפני נאם־יהוה וכן כל־מעשה ידיהם ואשר יקריבו שם טמא הוא"
    },
    {
      "number": 15,
      "hebrew": "ועתה שימו־נא לבבכם מן־היום הזה ומעלה מטרם שום־אבן אל־אבן בהיכל יהוה"
    },
    {
      "number": 16,
      "hebrew": "מהיותם בא אל־ערמת עשרים והיתה עשרה בא אל־היקב לחשף חמשים פורה והיתה עשרים"
    },
    {
      "number": 17,
      "hebrew": "הכיתי אתכם בשדפון ובירקון ובברד את כל־מעשה ידיכם ואין־אתכם אלי נאם־יהוה"
    },
    {
      "number": 18,
      "hebrew": "שימו־נא לבבכם מן־היום הזה ומעלה מיום עשרים וארבעה לתשיעי למן־היום אשר־יסד היכל־יהוה שימו לבבכם"
    },
    {
      "number": 19,
      "hebrew": "העוד הזרע במגורה ועד־הגפן והתאנה והרמון ועץ הזית לא נשא מן־היום הזה אברך"
    },
    {
      "number": 20,
      "hebrew": "ויהי דבר־יהוה שנית אל־חגי בעשרים וארבעה לחדש לאמר"
    },
    {
      "number": 21,
      "hebrew": "אמר אל־זרבבל פחת־יהודה לאמר אני מרעיש את־השמים ואת־הארץ"
    },
    {
      "number": 22,
      "hebrew": "והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו"
    },
    {
      "number": 23,
      "hebrew": "ביום ההוא נאם־יהוה צבאות אקחך זרבבל בן־שאלתיאל עבדי נאם־יהוה ושמתיך כחותם כי־בך בחרתי נאם יהוה צבאות"
    }
  ]
}