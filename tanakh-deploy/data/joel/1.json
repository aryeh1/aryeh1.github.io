{
  "book": "Joel",
  "bookHebrew": "יואל",
  "chapter": 1,
  "verses": [
    {
      "number": 1,
      "hebrew": "דבר־יהוה אשר היה אל־יואל בן־פתואל"
    },
    {
      "number": 2,
      "hebrew": "שמעו־זאת הזקנים והאזינו כל יושבי הארץ ההיתה זאת בימיכם ואם בימי אבתיכם"
    },
    {
      "number": 3,
      "hebrew": "עליה לבניכם ספרו ובניכם לבניהם ובניהם לדור אחר"
    },
    {
      "number": 4,
      "hebrew": "יתר הגזם אכל הארבה ויתר הארבה אכל הילק ויתר הילק אכל החסיל"
    },
    {
      "number": 5,
      "hebrew": "הקיצו שכורים ובכו והיללו כל־שתי יין על־עסיס כי נכרת מפיכם"
    },
    {
      "number": 6,
      "hebrew": "כי־גוי עלה על־ארצי עצום ואין מספר שניו שני אריה ומתלעות לביא לו"
    },
    {
      "number": 7,
      "hebrew": "שם גפני לשמה ותאנתי לקצפה חשף חשפה והשליך הלבינו שריגיה"
    },
    {
      "number": 8,
      "hebrew": "אלי כבתולה חגרת־שק על־בעל נעוריה"
    },
    {
      "number": 9,
      "hebrew": "הכרת מנחה ונסך מבית יהוה אבלו הכהנים משרתי יהוה"
    },
    {
      "number": 10,
      "hebrew": "שדד שדה אבלה אדמה כי שדד דגן הוביש תירוש אמלל יצהר"
    },
    {
      "number": 11,
      "hebrew": "הבישו אכרים הילילו כרמים על־חטה ועל־שערה כי אבד קציר שדה"
    },
    {
      "number": 12,
      "hebrew": "הגפן הובישה והתאנה אמללה רמון גם־תמר ותפוח כל־עצי השדה יבשו כי־הביש ששון מן־בני אדם"
    },
    {
      "number": 13,
      "hebrew": "חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך"
    },
    {
      "number": 14,
      "hebrew": "קדשו־צום קראו עצרה אספו זקנים כל ישבי הארץ בית יהוה אלהיכם וזעקו אל־יהוה"
    },
    {
      "number": 15,
      "hebrew": "אהה ליום כי קרוב יום יהוה וכשד משדי יבוא"
    },
    {
      "number": 16,
      "hebrew": "הלוא נגד עינינו אכל נכרת מבית אלהינו שמחה וגיל"
    },
    {
      "number": 17,
      "hebrew": "עבשו פרדות תחת מגרפתיהם נשמו אצרות נהרסו ממגרות כי הביש דגן"
    },
    {
      "number": 18,
      "hebrew": "מה־נאנחה בהמה נבכו עדרי בקר כי אין מרעה להם גם־עדרי הצאן נאשמו"
    },
    {
      "number": 19,
      "hebrew": "אליך יהוה אקרא כי אש אכלה נאות מדבר ולהבה להטה כל־עצי השדה"
    },
    {
      "number": 20,
      "hebrew": "גם־בהמות שדה תערוג אליך כי יבשו אפיקי מים ואש אכלה נאות המדבר"
    }
  ]
}