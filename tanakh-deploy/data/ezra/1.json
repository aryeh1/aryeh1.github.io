{
  "book": "Ezra",
  "bookHebrew": "עזרא",
  "chapter": 1,
  "verses": [
    {
      "number": 1,
      "hebrew": "ובשנת אחת לכורש מלך פרס לכלות דבר־יהוה מפי ירמיה העיר יהוה את־רוח כרש מלך־פרס ויעבר־קול בכל־מלכותו וגם־במכתב לאמר"
    },
    {
      "number": 2,
      "hebrew": "כה אמר כרש מלך פרס כל ממלכות הארץ נתן לי יהוה אלהי השמים והוא־פקד עלי לבנות־לו בית בירושלם אשר ביהודה"
    },
    {
      "number": 3,
      "hebrew": "מי־בכם מכל־עמו יהי אלהיו עמו ויעל לירושלם אשר ביהודה ויבן את־בית יהוה אלהי ישראל הוא האלהים אשר בירושלם"
    },
    {
      "number": 4,
      "hebrew": "וכל־הנשאר מכל־המקמות אשר הוא גר־שם ינשאוהו אנשי מקמו בכסף ובזהב וברכוש ובבהמה עם־הנדבה לבית האלהים אשר בירושלם"
    },
    {
      "number": 5,
      "hebrew": "ויקומו ראשי האבות ליהודה ובנימן והכהנים והלוים לכל העיר האלהים את־רוחו לעלות לבנות את־בית יהוה אשר בירושלם"
    },
    {
      "number": 6,
      "hebrew": "וכל־סביבתיהם חזקו בידיהם בכלי־כסף בזהב ברכוש ובבהמה ובמגדנות לבד על־כל־התנדב"
    },
    {
      "number": 7,
      "hebrew": "והמלך כורש הוציא את־כלי בית־יהוה אשר הוציא נבוכדנצר מירושלם ויתנם בבית אלהיו"
    },
    {
      "number": 8,
      "hebrew": "ויוציאם כורש מלך פרס על־יד מתרדת הגזבר ויספרם לששבצר הנשיא ליהודה"
    },
    {
      "number": 9,
      "hebrew": "ואלה מספרם אגרטלי זהב שלשים אגרטלי־כסף אלף מחלפים תשעה ועשרים"
    },
    {
      "number": 10,
      "hebrew": "כפורי זהב שלשים כפורי כסף משנים ארבע מאות ועשרה כלים אחרים אלף"
    },
    {
      "number": 11,
      "hebrew": "כל־כלים לזהב ולכסף חמשת אלפים וארבע מאות הכל העלה ששבצר עם העלות הגולה מבבל לירושלם"
    }
  ]
}