{
  "book": "Numbers",
  "bookHebrew": "במדבר",
  "chapter": 13,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "שלח־לך אנשים ויתרו את־ארץ כנען אשר־אני נתן לבני ישראל איש אחד איש אחד למטה אבתיו תשלחו כל נשיא בהם"
    },
    {
      "number": 3,
      "hebrew": "וישלח אתם משה ממדבר פארן על־פי יהוה כלם אנשים ראשי בני־ישראל המה"
    },
    {
      "number": 4,
      "hebrew": "ואלה שמותם למטה ראובן שמוע בן־זכור"
    },
    {
      "number": 5,
      "hebrew": "למטה שמעון שפט בן־חורי"
    },
    {
      "number": 6,
      "hebrew": "למטה יהודה כלב בן־יפנה"
    },
    {
      "number": 7,
      "hebrew": "למטה יששכר יגאל בן־יוסף"
    },
    {
      "number": 8,
      "hebrew": "למטה אפרים הושע בן־נון"
    },
    {
      "number": 9,
      "hebrew": "למטה בנימן פלטי בן־רפוא"
    },
    {
      "number": 10,
      "hebrew": "למטה זבולן גדיאל בן־סודי"
    },
    {
      "number": 11,
      "hebrew": "למטה יוסף למטה מנשה גדי בן־סוסי"
    },
    {
      "number": 12,
      "hebrew": "למטה דן עמיאל בן־גמלי"
    },
    {
      "number": 13,
      "hebrew": "למטה אשר סתור בן־מיכאל"
    },
    {
      "number": 14,
      "hebrew": "למטה נפתלי נחבי בן־ופסי"
    },
    {
      "number": 15,
      "hebrew": "למטה גד גאואל בן־מכי"
    },
    {
      "number": 16,
      "hebrew": "אלה שמות האנשים אשר־שלח משה לתור את־הארץ ויקרא משה להושע בן־נון יהושע"
    },
    {
      "number": 17,
      "hebrew": "וישלח אתם משה לתור את־ארץ כנען ויאמר אלהם עלו זה בנגב ועליתם את־ההר"
    },
    {
      "number": 18,
      "hebrew": "וראיתם את־הארץ מה־הוא ואת־העם הישב עליה החזק הוא הרפה המעט הוא אם־רב"
    },
    {
      "number": 19,
      "hebrew": "ומה הארץ אשר־הוא ישב בה הטובה הוא אם־רעה ומה הערים אשר־הוא יושב בהנה הבמחנים אם במבצרים"
    },
    {
      "number": 20,
      "hebrew": "ומה הארץ השמנה הוא אם־רזה היש־בה עץ אם־אין והתחזקתם ולקחתם מפרי הארץ והימים ימי בכורי ענבים"
    },
    {
      "number": 21,
      "hebrew": "ויעלו ויתרו את־הארץ ממדבר־צן עד־רחב לבא חמת"
    },
    {
      "number": 22,
      "hebrew": "ויעלו בנגב ויבא עד־חברון ושם אחימן ששי ותלמי ילידי הענק וחברון שבע שנים נבנתה לפני צען מצרים"
    },
    {
      "number": 23,
      "hebrew": "ויבאו עד־נחל אשכל ויכרתו משם זמורה ואשכול ענבים אחד וישאהו במוט בשנים ומן־הרמנים ומן־התאנים"
    },
    {
      "number": 24,
      "hebrew": "למקום ההוא קרא נחל אשכול על אדות האשכול אשר־כרתו משם בני ישראל"
    },
    {
      "number": 25,
      "hebrew": "וישבו מתור הארץ מקץ ארבעים יום"
    },
    {
      "number": 26,
      "hebrew": "וילכו ויבאו אל־משה ואל־אהרן ואל־כל־עדת בני־ישראל אל־מדבר פארן קדשה וישיבו אותם דבר ואת־כל־העדה ויראום את־פרי הארץ"
    },
    {
      "number": 27,
      "hebrew": "ויספרו־לו ויאמרו באנו אל־הארץ אשר שלחתנו וגם זבת חלב ודבש הוא וזה־פריה"
    },
    {
      "number": 28,
      "hebrew": "אפס כי־עז העם הישב בארץ והערים בצרות גדלת מאד וגם־ילדי הענק ראינו שם"
    },
    {
      "number": 29,
      "hebrew": "עמלק יושב בארץ הנגב והחתי והיבוסי והאמרי יושב בהר והכנעני ישב על־הים ועל יד הירדן"
    },
    {
      "number": 30,
      "hebrew": "ויהס כלב את־העם אל־משה ויאמר עלה נעלה וירשנו אתה כי־יכול נוכל לה"
    },
    {
      "number": 31,
      "hebrew": "והאנשים אשר־עלו עמו אמרו לא נוכל לעלות אל־העם כי־חזק הוא ממנו"
    },
    {
      "number": 32,
      "hebrew": "ויוציאו דבת הארץ אשר תרו אתה אל־בני ישראל לאמר הארץ אשר עברנו בה לתור אתה ארץ אכלת יושביה הוא וכל־העם אשר־ראינו בתוכה אנשי מדות"
    },
    {
      "number": 33,
      "hebrew": "ושם ראינו את־הנפילים בני ענק מן־הנפלים ונהי בעינינו כחגבים וכן היינו בעיניהם"
    }
  ]
}