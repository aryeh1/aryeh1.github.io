{
  "book": "Numbers",
  "bookHebrew": "במדבר",
  "chapter": 21,
  "verses": [
    {
      "number": 1,
      "hebrew": "וישמע הכנעני מלך־ערד ישב הנגב כי בא ישראל דרך האתרים וילחם בישראל וישב ממנו שבי"
    },
    {
      "number": 2,
      "hebrew": "וידר ישראל נדר ליהוה ויאמר אם־נתן תתן את־העם הזה בידי והחרמתי את־עריהם"
    },
    {
      "number": 3,
      "hebrew": "וישמע יהוה בקול ישראל ויתן את־הכנעני ויחרם אתהם ואת־עריהם ויקרא שם־המקום חרמה"
    },
    {
      "number": 4,
      "hebrew": "ויסעו מהר ההר דרך ים־סוף לסבב את־ארץ אדום ותקצר נפש־העם בדרך"
    },
    {
      "number": 5,
      "hebrew": "וידבר העם באלהים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל"
    },
    {
      "number": 6,
      "hebrew": "וישלח יהוה בעם את הנחשים השרפים וינשכו את־העם וימת עם־רב מישראל"
    },
    {
      "number": 7,
      "hebrew": "ויבא העם אל־משה ויאמרו חטאנו כי־דברנו ביהוה ובך התפלל אל־יהוה ויסר מעלינו את־הנחש ויתפלל משה בעד העם"
    },
    {
      "number": 8,
      "hebrew": "ויאמר יהוה אל־משה עשה לך שרף ושים אתו על־נס והיה כל־הנשוך וראה אתו וחי"
    },
    {
      "number": 9,
      "hebrew": "ויעש משה נחש נחשת וישמהו על־הנס והיה אם־נשך הנחש את־איש והביט אל־נחש הנחשת וחי"
    },
    {
      "number": 10,
      "hebrew": "ויסעו בני ישראל ויחנו באבת"
    },
    {
      "number": 11,
      "hebrew": "ויסעו מאבת ויחנו בעיי העברים במדבר אשר על־פני מואב ממזרח השמש"
    },
    {
      "number": 12,
      "hebrew": "משם נסעו ויחנו בנחל זרד"
    },
    {
      "number": 13,
      "hebrew": "משם נסעו ויחנו מעבר ארנון אשר במדבר היצא מגבול האמרי כי ארנון גבול מואב בין מואב ובין האמרי"
    },
    {
      "number": 14,
      "hebrew": "על־כן יאמר בספר מלחמת יהוה את־והב בסופה ואת־הנחלים ארנון"
    },
    {
      "number": 15,
      "hebrew": "ואשד הנחלים אשר נטה לשבת ער ונשען לגבול מואב"
    },
    {
      "number": 16,
      "hebrew": "ומשם בארה הוא הבאר אשר אמר יהוה למשה אסף את־העם ואתנה להם מים"
    },
    {
      "number": 17,
      "hebrew": "אז ישיר ישראל את־השירה הזאת עלי באר ענו־לה"
    },
    {
      "number": 18,
      "hebrew": "באר חפרוה שרים כרוה נדיבי העם במחקק במשענתם וממדבר מתנה"
    },
    {
      "number": 19,
      "hebrew": "וממתנה נחליאל ומנחליאל במות"
    },
    {
      "number": 20,
      "hebrew": "ומבמות הגיא אשר בשדה מואב ראש הפסגה ונשקפה על־פני הישימן"
    },
    {
      "number": 21,
      "hebrew": "וישלח ישראל מלאכים אל־סיחן מלך־האמרי לאמר"
    },
    {
      "number": 22,
      "hebrew": "אעברה בארצך לא נטה בשדה ובכרם לא נשתה מי באר בדרך המלך נלך עד אשר־נעבר גבלך"
    },
    {
      "number": 23,
      "hebrew": "ולא־נתן סיחן את־ישראל עבר בגבלו ויאסף סיחן את־כל־עמו ויצא לקראת ישראל המדברה ויבא יהצה וילחם בישראל"
    },
    {
      "number": 24,
      "hebrew": "ויכהו ישראל לפי־חרב ויירש את־ארצו מארנן עד־יבק עד־בני עמון כי עז גבול בני עמון"
    },
    {
      "number": 25,
      "hebrew": "ויקח ישראל את כל־הערים האלה וישב ישראל בכל־ערי האמרי בחשבון ובכל־בנתיה"
    },
    {
      "number": 26,
      "hebrew": "כי חשבון עיר סיחן מלך האמרי הוא והוא נלחם במלך מואב הראשון ויקח את־כל־ארצו מידו עד־ארנן"
    },
    {
      "number": 27,
      "hebrew": "על־כן יאמרו המשלים באו חשבון תבנה ותכונן עיר סיחון"
    },
    {
      "number": 28,
      "hebrew": "כי־אש יצאה מחשבון להבה מקרית סיחן אכלה ער מואב בעלי במות ארנן"
    },
    {
      "number": 29,
      "hebrew": "אוי־לך מואב אבדת עם־כמוש נתן בניו פליטם ובנתיו בשבית למלך אמרי סיחון"
    },
    {
      "number": 30,
      "hebrew": "ונירם אבד חשבון עד־דיבון ונשים עד־נפח אשר עד־מידבא"
    },
    {
      "number": 31,
      "hebrew": "וישב ישראל בארץ האמרי"
    },
    {
      "number": 32,
      "hebrew": "וישלח משה לרגל את־יעזר וילכדו בנתיה ויירש [ויורש] את־האמרי אשר־שם"
    },
    {
      "number": 33,
      "hebrew": "ויפנו ויעלו דרך הבשן ויצא עוג מלך־הבשן לקראתם הוא וכל־עמו למלחמה אדרעי"
    },
    {
      "number": 34,
      "hebrew": "ויאמר יהוה אל־משה אל־תירא אתו כי בידך נתתי אתו ואת־כל־עמו ואת־ארצו ועשית לו כאשר עשית לסיחן מלך האמרי אשר יושב בחשבון"
    },
    {
      "number": 35,
      "hebrew": "ויכו אתו ואת־בניו ואת־כל־עמו עד־בלתי השאיר־לו שריד ויירשו את־ארצו"
    }
  ]
}