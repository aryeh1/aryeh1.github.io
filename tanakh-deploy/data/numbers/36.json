{
  "book": "Numbers",
  "bookHebrew": "במדבר",
  "chapter": 36,
  "verses": [
    {
      "number": 1,
      "hebrew": "ויקרבו ראשי האבות למשפחת בני־גלעד בן־מכיר בן־מנשה ממשפחת בני יוסף וידברו לפני משה ולפני הנשאים ראשי אבות לבני ישראל"
    },
    {
      "number": 2,
      "hebrew": "ויאמרו את־אדני צוה יהוה לתת את־הארץ בנחלה בגורל לבני ישראל ואדני צוה ביהוה לתת את־נחלת צלפחד אחינו לבנתיו"
    },
    {
      "number": 3,
      "hebrew": "והיו לאחד מבני שבטי בני־ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע"
    },
    {
      "number": 4,
      "hebrew": "ואם־יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן"
    },
    {
      "number": 5,
      "hebrew": "ויצו משה את־בני ישראל על־פי יהוה לאמר כן מטה בני־יוסף דברים"
    },
    {
      "number": 6,
      "hebrew": "זה הדבר אשר־צוה יהוה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים"
    },
    {
      "number": 7,
      "hebrew": "ולא־תסב נחלה לבני ישראל ממטה אל־מטה כי איש בנחלת מטה אבתיו ידבקו בני ישראל"
    },
    {
      "number": 8,
      "hebrew": "וכל־בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו"
    },
    {
      "number": 9,
      "hebrew": "ולא־תסב נחלה ממטה למטה אחר כי־איש בנחלתו ידבקו מטות בני ישראל"
    },
    {
      "number": 10,
      "hebrew": "כאשר צוה יהוה את־משה כן עשו בנות צלפחד"
    },
    {
      "number": 11,
      "hebrew": "ותהיינה מחלה תרצה וחגלה ומלכה ונעה בנות צלפחד לבני דדיהן לנשים"
    },
    {
      "number": 12,
      "hebrew": "ממשפחת בני־מנשה בן־יוסף היו לנשים ותהי נחלתן על־מטה משפחת אביהן"
    },
    {
      "number": 13,
      "hebrew": "אלה המצות והמשפטים אשר צוה יהוה ביד־משה אל־בני ישראל בערבת מואב על ירדן ירחו"
    }
  ]
}