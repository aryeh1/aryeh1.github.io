{
  "book": "Numbers",
  "bookHebrew": "במדבר",
  "chapter": 16,
  "verses": [
    {
      "number": 1,
      "hebrew": "ויקח קרח בן־יצהר בן־קהת בן־לוי ודתן ואבירם בני אליאב ואון בן־פלת בני ראובן"
    },
    {
      "number": 2,
      "hebrew": "ויקמו לפני משה ואנשים מבני־ישראל חמשים ומאתים נשיאי עדה קראי מועד אנשי־שם"
    },
    {
      "number": 3,
      "hebrew": "ויקהלו על־משה ועל־אהרן ויאמרו אלהם רב־לכם כי כל־העדה כלם קדשים ובתוכם יהוה ומדוע תתנשאו על־קהל יהוה"
    },
    {
      "number": 4,
      "hebrew": "וישמע משה ויפל על־פניו"
    },
    {
      "number": 5,
      "hebrew": "וידבר אל־קרח ואל־כל־עדתו לאמר בקר וידע יהוה את־אשר־לו ואת־הקדוש והקריב אליו ואת אשר יבחר־בו יקריב אליו"
    },
    {
      "number": 6,
      "hebrew": "זאת עשו קחו־לכם מחתות קרח וכל־עדתו"
    },
    {
      "number": 7,
      "hebrew": "ותנו בהן אש ושימו עליהן קטרת לפני יהוה מחר והיה האיש אשר־יבחר יהוה הוא הקדוש רב־לכם בני לוי"
    },
    {
      "number": 8,
      "hebrew": "ויאמר משה אל־קרח שמעו־נא בני לוי"
    },
    {
      "number": 9,
      "hebrew": "המעט מכם כי־הבדיל אלהי ישראל אתכם מעדת ישראל להקריב אתכם אליו לעבד את־עבדת משכן יהוה ולעמד לפני העדה לשרתם"
    },
    {
      "number": 10,
      "hebrew": "ויקרב אתך ואת־כל־אחיך בני־לוי אתך ובקשתם גם־כהנה"
    },
    {
      "number": 11,
      "hebrew": "לכן אתה וכל־עדתך הנעדים על־יהוה ואהרן מה־הוא כי תלונו [תלינו] עליו"
    },
    {
      "number": 12,
      "hebrew": "וישלח משה לקרא לדתן ולאבירם בני אליאב ויאמרו לא נעלה"
    },
    {
      "number": 13,
      "hebrew": "המעט כי העליתנו מארץ זבת חלב ודבש להמיתנו במדבר כי־תשתרר עלינו גם־השתרר"
    },
    {
      "number": 14,
      "hebrew": "אף לא אל־ארץ זבת חלב ודבש הביאתנו ותתן־לנו נחלת שדה וכרם העיני האנשים ההם תנקר לא נעלה"
    },
    {
      "number": 15,
      "hebrew": "ויחר למשה מאד ויאמר אל־יהוה אל־תפן אל־מנחתם לא חמור אחד מהם נשאתי ולא הרעתי את־אחד מהם"
    },
    {
      "number": 16,
      "hebrew": "ויאמר משה אל־קרח אתה וכל־עדתך היו לפני יהוה אתה והם ואהרן מחר"
    },
    {
      "number": 17,
      "hebrew": "וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו"
    },
    {
      "number": 18,
      "hebrew": "ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן"
    },
    {
      "number": 19,
      "hebrew": "ויקהל עליהם קרח את־כל־העדה אל־פתח אהל מועד וירא כבוד־יהוה אל־כל־העדה"
    },
    {
      "number": 20,
      "hebrew": "וידבר יהוה אל־משה ואל־אהרן לאמר"
    },
    {
      "number": 21,
      "hebrew": "הבדלו מתוך העדה הזאת ואכלה אתם כרגע"
    },
    {
      "number": 22,
      "hebrew": "ויפלו על־פניהם ויאמרו אל אלהי הרוחת לכל־בשר האיש אחד יחטא ועל כל־העדה תקצף"
    },
    {
      "number": 23,
      "hebrew": "וידבר יהוה אל־משה לאמר"
    },
    {
      "number": 24,
      "hebrew": "דבר אל־העדה לאמר העלו מסביב למשכן־קרח דתן ואבירם"
    },
    {
      "number": 25,
      "hebrew": "ויקם משה וילך אל־דתן ואבירם וילכו אחריו זקני ישראל"
    },
    {
      "number": 26,
      "hebrew": "וידבר אל־העדה לאמר סורו נא מעל אהלי האנשים הרשעים האלה ואל־תגעו בכל־אשר להם פן־תספו בכל־חטאתם"
    },
    {
      "number": 27,
      "hebrew": "ויעלו מעל משכן־קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם"
    },
    {
      "number": 28,
      "hebrew": "ויאמר משה בזאת תדעון כי־יהוה שלחני לעשות את כל־המעשים האלה כי־לא מלבי"
    },
    {
      "number": 29,
      "hebrew": "אם־כמות כל־האדם ימתון אלה ופקדת כל־האדם יפקד עליהם לא יהוה שלחני"
    },
    {
      "number": 30,
      "hebrew": "ואם־בריאה יברא יהוה ופצתה האדמה את־פיה ובלעה אתם ואת־כל־אשר להם וירדו חיים שאלה וידעתם כי נאצו האנשים האלה את־יהוה"
    },
    {
      "number": 31,
      "hebrew": "ויהי ככלתו לדבר את כל־הדברים האלה ותבקע האדמה אשר תחתיהם"
    },
    {
      "number": 32,
      "hebrew": "ותפתח הארץ את־פיה ותבלע אתם ואת־בתיהם ואת כל־האדם אשר לקרח ואת כל־הרכוש"
    },
    {
      "number": 33,
      "hebrew": "וירדו הם וכל־אשר להם חיים שאלה ותכס עליהם הארץ ויאבדו מתוך הקהל"
    },
    {
      "number": 34,
      "hebrew": "וכל־ישראל אשר סביבתיהם נסו לקלם כי אמרו פן־תבלענו הארץ"
    },
    {
      "number": 35,
      "hebrew": "ואש יצאה מאת יהוה ותאכל את החמשים ומאתים איש מקריבי הקטרת"
    }
  ]
}