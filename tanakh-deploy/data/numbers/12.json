{
  "book": "Numbers",
  "bookHebrew": "במדבר",
  "chapter": 12,
  "verses": [
    {
      "number": 1,
      "hebrew": "ותדבר מרים ואהרן במשה על־אדות האשה הכשית אשר לקח כי־אשה כשית לקח"
    },
    {
      "number": 2,
      "hebrew": "ויאמרו הרק אך־במשה דבר יהוה הלא גם־בנו דבר וישמע יהוה"
    },
    {
      "number": 3,
      "hebrew": "והאיש משה ענו [עניו] מאד מכל האדם אשר על־פני האדמה"
    },
    {
      "number": 4,
      "hebrew": "ויאמר יהוה פתאם אל־משה ואל־אהרן ואל־מרים צאו שלשתכם אל־אהל מועד ויצאו שלשתם"
    },
    {
      "number": 5,
      "hebrew": "וירד יהוה בעמוד ענן ויעמד פתח האהל ויקרא אהרן ומרים ויצאו שניהם"
    },
    {
      "number": 6,
      "hebrew": "ויאמר שמעו־נא דברי אם־יהיה נביאכם יהוה במראה אליו אתודע בחלום אדבר־בו"
    },
    {
      "number": 7,
      "hebrew": "לא־כן עבדי משה בכל־ביתי נאמן הוא"
    },
    {
      "number": 8,
      "hebrew": "פה אל־פה אדבר־בו ומראה ולא בחידת ותמנת יהוה יביט ומדוע לא יראתם לדבר בעבדי במשה"
    },
    {
      "number": 9,
      "hebrew": "ויחר אף יהוה בם וילך"
    },
    {
      "number": 10,
      "hebrew": "והענן סר מעל האהל והנה מרים מצרעת כשלג ויפן אהרן אל־מרים והנה מצרעת"
    },
    {
      "number": 11,
      "hebrew": "ויאמר אהרן אל־משה בי אדני אל־נא תשת עלינו חטאת אשר נואלנו ואשר חטאנו"
    },
    {
      "number": 12,
      "hebrew": "אל־נא תהי כמת אשר בצאתו מרחם אמו ויאכל חצי בשרו"
    },
    {
      "number": 13,
      "hebrew": "ויצעק משה אל־יהוה לאמר אל נא רפא נא לה"
    },
    {
      "number": 14,
      "hebrew": "ויאמר יהוה אל־משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף"
    },
    {
      "number": 15,
      "hebrew": "ותסגר מרים מחוץ למחנה שבעת ימים והעם לא נסע עד־האסף מרים"
    },
    {
      "number": 16,
      "hebrew": "ואחר נסעו העם מחצרות ויחנו במדבר פארן"
    }
  ]
}