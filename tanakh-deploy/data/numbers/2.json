{
  "book": "Numbers",
  "bookHebrew": "במדבר",
  "chapter": 2,
  "verses": [
    {
      "number": 1,
      "hebrew": "וידבר יהוה אל־משה ואל־אהרן לאמר"
    },
    {
      "number": 2,
      "hebrew": "איש על־דגלו באתת לבית אבתם יחנו בני ישראל מנגד סביב לאהל־מועד יחנו"
    },
    {
      "number": 3,
      "hebrew": "והחנים קדמה מזרחה דגל מחנה יהודה לצבאתם ונשיא לבני יהודה נחשון בן־עמינדב"
    },
    {
      "number": 4,
      "hebrew": "וצבאו ופקדיהם ארבעה ושבעים אלף ושש מאות"
    },
    {
      "number": 5,
      "hebrew": "והחנים עליו מטה יששכר ונשיא לבני יששכר נתנאל בן־צוער"
    },
    {
      "number": 6,
      "hebrew": "וצבאו ופקדיו ארבעה וחמשים אלף וארבע מאות"
    },
    {
      "number": 7,
      "hebrew": "מטה זבולן ונשיא לבני זבולן אליאב בן־חלן"
    },
    {
      "number": 8,
      "hebrew": "וצבאו ופקדיו שבעה וחמשים אלף וארבע מאות"
    },
    {
      "number": 9,
      "hebrew": "כל־הפקדים למחנה יהודה מאת אלף ושמנים אלף וששת־אלפים וארבע־מאות לצבאתם ראשנה יסעו"
    },
    {
      "number": 10,
      "hebrew": "דגל מחנה ראובן תימנה לצבאתם ונשיא לבני ראובן אליצור בן־שדיאור"
    },
    {
      "number": 11,
      "hebrew": "וצבאו ופקדיו ששה וארבעים אלף וחמש מאות"
    },
    {
      "number": 12,
      "hebrew": "והחונם עליו מטה שמעון ונשיא לבני שמעון שלמיאל בן־צורי־שדי"
    },
    {
      "number": 13,
      "hebrew": "וצבאו ופקדיהם תשעה וחמשים אלף ושלש מאות"
    },
    {
      "number": 14,
      "hebrew": "ומטה גד ונשיא לבני גד אליסף בן־רעואל"
    },
    {
      "number": 15,
      "hebrew": "וצבאו ופקדיהם חמשה וארבעים אלף ושש מאות וחמשים"
    },
    {
      "number": 16,
      "hebrew": "כל־הפקדים למחנה ראובן מאת אלף ואחד וחמשים אלף וארבע־מאות וחמשים לצבאתם ושנים יסעו"
    },
    {
      "number": 17,
      "hebrew": "ונסע אהל־מועד מחנה הלוים בתוך המחנת כאשר יחנו כן יסעו איש על־ידו לדגליהם"
    },
    {
      "number": 18,
      "hebrew": "דגל מחנה אפרים לצבאתם ימה ונשיא לבני אפרים אלישמע בן־עמיהוד"
    },
    {
      "number": 19,
      "hebrew": "וצבאו ופקדיהם ארבעים אלף וחמש מאות"
    },
    {
      "number": 20,
      "hebrew": "ועליו מטה מנשה ונשיא לבני מנשה גמליאל בן־פדהצור"
    },
    {
      "number": 21,
      "hebrew": "וצבאו ופקדיהם שנים ושלשים אלף ומאתים"
    },
    {
      "number": 22,
      "hebrew": "ומטה בנימן ונשיא לבני בנימן אבידן בן־גדעני"
    },
    {
      "number": 23,
      "hebrew": "וצבאו ופקדיהם חמשה ושלשים אלף וארבע מאות"
    },
    {
      "number": 24,
      "hebrew": "כל־הפקדים למחנה אפרים מאת אלף ושמנת־אלפים ומאה לצבאתם ושלשים יסעו"
    },
    {
      "number": 25,
      "hebrew": "דגל מחנה דן צפנה לצבאתם ונשיא לבני דן אחיעזר בן־עמישדי"
    },
    {
      "number": 26,
      "hebrew": "וצבאו ופקדיהם שנים וששים אלף ושבע מאות"
    },
    {
      "number": 27,
      "hebrew": "והחנים עליו מטה אשר ונשיא לבני אשר פגעיאל בן־עכרן"
    },
    {
      "number": 28,
      "hebrew": "וצבאו ופקדיהם אחד וארבעים אלף וחמש מאות"
    },
    {
      "number": 29,
      "hebrew": "ומטה נפתלי ונשיא לבני נפתלי אחירע בן־עינן"
    },
    {
      "number": 30,
      "hebrew": "וצבאו ופקדיהם שלשה וחמשים אלף וארבע מאות"
    },
    {
      "number": 31,
      "hebrew": "כל־הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם"
    },
    {
      "number": 32,
      "hebrew": "אלה פקודי בני־ישראל לבית אבתם כל־פקודי המחנת לצבאתם שש־מאות אלף ושלשת אלפים וחמש מאות וחמשים"
    },
    {
      "number": 33,
      "hebrew": "והלוים לא התפקדו בתוך בני ישראל כאשר צוה יהוה את־משה"
    },
    {
      "number": 34,
      "hebrew": "ויעשו בני ישראל ככל אשר־צוה יהוה את־משה כן־חנו לדגליהם וכן נסעו איש למשפחתיו על־בית אבתיו"
    }
  ]
}