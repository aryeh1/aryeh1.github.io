{
  "book": "Numbers",
  "bookHebrew": "במדבר",
  "chapter": 29,
  "verses": [
    {
      "number": 1,
      "hebrew": "ובחדש השביעי באחד לחדש מקרא־קדש יהיה לכם כל־מלאכת עבדה לא תעשו יום תרועה יהיה לכם"
    },
    {
      "number": 2,
      "hebrew": "ועשיתם עלה לריח ניחח ליהוה פר בן־בקר אחד איל אחד כבשים בני־שנה שבעה תמימם"
    },
    {
      "number": 3,
      "hebrew": "ומנחתם סלת בלולה בשמן שלשה עשרנים לפר שני עשרנים לאיל"
    },
    {
      "number": 4,
      "hebrew": "ועשרון אחד לכבש האחד לשבעת הכבשים"
    },
    {
      "number": 5,
      "hebrew": "ושעיר־עזים אחד חטאת לכפר עליכם"
    },
    {
      "number": 6,
      "hebrew": "מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה ליהוה"
    },
    {
      "number": 7,
      "hebrew": "ובעשור לחדש השביעי הזה מקרא־קדש יהיה לכם ועניתם את־נפשתיכם כל־מלאכה לא תעשו"
    },
    {
      "number": 8,
      "hebrew": "והקרבתם עלה ליהוה ריח ניחח פר בן־בקר אחד איל אחד כבשים בני־שנה שבעה תמימם יהיו לכם"
    },
    {
      "number": 9,
      "hebrew": "ומנחתם סלת בלולה בשמן שלשה עשרנים לפר שני עשרנים לאיל האחד"
    },
    {
      "number": 10,
      "hebrew": "עשרון עשרון לכבש האחד לשבעת הכבשים"
    },
    {
      "number": 11,
      "hebrew": "שעיר־עזים אחד חטאת מלבד חטאת הכפרים ועלת התמיד ומנחתה ונסכיהם"
    },
    {
      "number": 12,
      "hebrew": "ובחמשה עשר יום לחדש השביעי מקרא־קדש יהיה לכם כל־מלאכת עבדה לא תעשו וחגתם חג ליהוה שבעת ימים"
    },
    {
      "number": 13,
      "hebrew": "והקרבתם עלה אשה ריח ניחח ליהוה פרים בני־בקר שלשה עשר אילם שנים כבשים בני־שנה ארבעה עשר תמימם יהיו"
    },
    {
      "number": 14,
      "hebrew": "ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם"
    },
    {
      "number": 15,
      "hebrew": "ועשרון עשרון לכבש האחד לארבעה עשר כבשים"
    },
    {
      "number": 16,
      "hebrew": "ושעיר־עזים אחד חטאת מלבד עלת התמיד מנחתה ונסכה"
    },
    {
      "number": 17,
      "hebrew": "וביום השני פרים בני־בקר שנים עשר אילם שנים כבשים בני־שנה ארבעה עשר תמימם"
    },
    {
      "number": 18,
      "hebrew": "ומנחתם ונסכיהם לפרים לאילם ולכבשים במספרם כמשפט"
    },
    {
      "number": 19,
      "hebrew": "ושעיר־עזים אחד חטאת מלבד עלת התמיד ומנחתה ונסכיהם"
    },
    {
      "number": 20,
      "hebrew": "וביום השלישי פרים עשתי־עשר אילם שנים כבשים בני־שנה ארבעה עשר תמימם"
    },
    {
      "number": 21,
      "hebrew": "ומנחתם ונסכיהם לפרים לאילם ולכבשים במספרם כמשפט"
    },
    {
      "number": 22,
      "hebrew": "ושעיר חטאת אחד מלבד עלת התמיד ומנחתה ונסכה"
    },
    {
      "number": 23,
      "hebrew": "וביום הרביעי פרים עשרה אילם שנים כבשים בני־שנה ארבעה עשר תמימם"
    },
    {
      "number": 24,
      "hebrew": "מנחתם ונסכיהם לפרים לאילם ולכבשים במספרם כמשפט"
    },
    {
      "number": 25,
      "hebrew": "ושעיר־עזים אחד חטאת מלבד עלת התמיד מנחתה ונסכה"
    },
    {
      "number": 26,
      "hebrew": "וביום החמישי פרים תשעה אילם שנים כבשים בני־שנה ארבעה עשר תמימם"
    },
    {
      "number": 27,
      "hebrew": "ומנחתם ונסכיהם לפרים לאילם ולכבשים במספרם כמשפט"
    },
    {
      "number": 28,
      "hebrew": "ושעיר חטאת אחד מלבד עלת התמיד ומנחתה ונסכה"
    },
    {
      "number": 29,
      "hebrew": "וביום הששי פרים שמנה אילם שנים כבשים בני־שנה ארבעה עשר תמימם"
    },
    {
      "number": 30,
      "hebrew": "ומנחתם ונסכיהם לפרים לאילם ולכבשים במספרם כמשפט"
    },
    {
      "number": 31,
      "hebrew": "ושעיר חטאת אחד מלבד עלת התמיד מנחתה ונסכיה"
    },
    {
      "number": 32,
      "hebrew": "וביום השביעי פרים שבעה אילם שנים כבשים בני־שנה ארבעה עשר תמימם"
    },
    {
      "number": 33,
      "hebrew": "ומנחתם ונסכהם לפרים לאילם ולכבשים במספרם כמשפטם"
    },
    {
      "number": 34,
      "hebrew": "ושעיר חטאת אחד מלבד עלת התמיד מנחתה ונסכה"
    },
    {
      "number": 35,
      "hebrew": "ביום השמיני עצרת תהיה לכם כל־מלאכת עבדה לא תעשו"
    },
    {
      "number": 36,
      "hebrew": "והקרבתם עלה אשה ריח ניחח ליהוה פר אחד איל אחד כבשים בני־שנה שבעה תמימם"
    },
    {
      "number": 37,
      "hebrew": "מנחתם ונסכיהם לפר לאיל ולכבשים במספרם כמשפט"
    },
    {
      "number": 38,
      "hebrew": "ושעיר חטאת אחד מלבד עלת התמיד ומנחתה ונסכה"
    },
    {
      "number": 39,
      "hebrew": "אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם"
    }
  ]
}