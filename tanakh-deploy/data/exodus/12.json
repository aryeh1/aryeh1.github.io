{
  "book": "Exodus",
  "bookHebrew": "שמות",
  "chapter": 12,
  "verses": [
    {
      "number": 1,
      "hebrew": "ויאמר יהוה אל־משה ואל־אהרן בארץ מצרים לאמר"
    },
    {
      "number": 2,
      "hebrew": "החדש הזה לכם ראש חדשים ראשון הוא לכם לחדשי השנה"
    },
    {
      "number": 3,
      "hebrew": "דברו אל־כל־עדת ישראל לאמר בעשר לחדש הזה ויקחו להם איש שה לבית־אבת שה לבית"
    },
    {
      "number": 4,
      "hebrew": "ואם־ימעט הבית מהית משה ולקח הוא ושכנו הקרב אל־ביתו במכסת נפשת איש לפי אכלו תכסו על־השה"
    },
    {
      "number": 5,
      "hebrew": "שה תמים זכר בן־שנה יהיה לכם מן־הכבשים ומן־העזים תקחו"
    },
    {
      "number": 6,
      "hebrew": "והיה לכם למשמרת עד ארבעה עשר יום לחדש הזה ושחטו אתו כל קהל עדת־ישראל בין הערבים"
    },
    {
      "number": 7,
      "hebrew": "ולקחו מן־הדם ונתנו על־שתי המזוזת ועל־המשקוף על הבתים אשר־יאכלו אתו בהם"
    },
    {
      "number": 8,
      "hebrew": "ואכלו את־הבשר בלילה הזה צלי־אש ומצות על־מררים יאכלהו"
    },
    {
      "number": 9,
      "hebrew": "אל־תאכלו ממנו נא ובשל מבשל במים כי אם־צלי־אש ראשו על־כרעיו ועל־קרבו"
    },
    {
      "number": 10,
      "hebrew": "ולא־תותירו ממנו עד־בקר והנתר ממנו עד־בקר באש תשרפו"
    },
    {
      "number": 11,
      "hebrew": "וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה"
    },
    {
      "number": 12,
      "hebrew": "ועברתי בארץ־מצרים בלילה הזה והכיתי כל־בכור בארץ מצרים מאדם ועד־בהמה ובכל־אלהי מצרים אעשה שפטים אני יהוה"
    },
    {
      "number": 13,
      "hebrew": "והיה הדם לכם לאת על הבתים אשר אתם שם וראיתי את־הדם ופסחתי עלכם ולא־יהיה בכם נגף למשחית בהכתי בארץ מצרים"
    },
    {
      "number": 14,
      "hebrew": "והיה היום הזה לכם לזכרון וחגתם אתו חג ליהוה לדרתיכם חקת עולם תחגהו"
    },
    {
      "number": 15,
      "hebrew": "שבעת ימים מצות תאכלו אך ביום הראשון תשביתו שאר מבתיכם כי כל־אכל חמץ ונכרתה הנפש ההוא מישראל מיום הראשן עד־יום השבעי"
    },
    {
      "number": 16,
      "hebrew": "וביום הראשון מקרא־קדש וביום השביעי מקרא־קדש יהיה לכם כל־מלאכה לא־יעשה בהם אך אשר יאכל לכל־נפש הוא לבדו יעשה לכם"
    },
    {
      "number": 17,
      "hebrew": "ושמרתם את־המצות כי בעצם היום הזה הוצאתי את־צבאותיכם מארץ מצרים ושמרתם את־היום הזה לדרתיכם חקת עולם"
    },
    {
      "number": 18,
      "hebrew": "בראשן בארבעה עשר יום לחדש בערב תאכלו מצת עד יום האחד ועשרים לחדש בערב"
    },
    {
      "number": 19,
      "hebrew": "שבעת ימים שאר לא ימצא בבתיכם כי כל־אכל מחמצת ונכרתה הנפש ההוא מעדת ישראל בגר ובאזרח הארץ"
    },
    {
      "number": 20,
      "hebrew": "כל־מחמצת לא תאכלו בכל מושבתיכם תאכלו מצות"
    },
    {
      "number": 21,
      "hebrew": "ויקרא משה לכל־זקני ישראל ויאמר אלהם משכו וקחו לכם צאן למשפחתיכם ושחטו הפסח"
    },
    {
      "number": 22,
      "hebrew": "ולקחתם אגדת אזוב וטבלתם בדם אשר־בסף והגעתם אל־המשקוף ואל־שתי המזוזת מן־הדם אשר בסף ואתם לא תצאו איש מפתח־ביתו עד־בקר"
    },
    {
      "number": 23,
      "hebrew": "ועבר יהוה לנגף את־מצרים וראה את־הדם על־המשקוף ועל שתי המזוזת ופסח יהוה על־הפתח ולא יתן המשחית לבא אל־בתיכם לנגף"
    },
    {
      "number": 24,
      "hebrew": "ושמרתם את־הדבר הזה לחק־לך ולבניך עד־עולם"
    },
    {
      "number": 25,
      "hebrew": "והיה כי־תבאו אל־הארץ אשר יתן יהוה לכם כאשר דבר ושמרתם את־העבדה הזאת"
    },
    {
      "number": 26,
      "hebrew": "והיה כי־יאמרו אליכם בניכם מה העבדה הזאת לכם"
    },
    {
      "number": 27,
      "hebrew": "ואמרתם זבח־פסח הוא ליהוה אשר פסח על־בתי בני־ישראל במצרים בנגפו את־מצרים ואת־בתינו הציל ויקד העם וישתחוו"
    },
    {
      "number": 28,
      "hebrew": "וילכו ויעשו בני ישראל כאשר צוה יהוה את־משה ואהרן כן עשו"
    },
    {
      "number": 29,
      "hebrew": "ויהי בחצי הלילה ויהוה הכה כל־בכור בארץ מצרים מבכר פרעה הישב על־כסאו עד בכור השבי אשר בבית הבור וכל בכור בהמה"
    },
    {
      "number": 30,
      "hebrew": "ויקם פרעה לילה הוא וכל־עבדיו וכל־מצרים ותהי צעקה גדלה במצרים כי־אין בית אשר אין־שם מת"
    },
    {
      "number": 31,
      "hebrew": "ויקרא למשה ולאהרן לילה ויאמר קומו צאו מתוך עמי גם־אתם גם־בני ישראל ולכו עבדו את־יהוה כדברכם"
    },
    {
      "number": 32,
      "hebrew": "גם־צאנכם גם־בקרכם קחו כאשר דברתם ולכו וברכתם גם־אתי"
    },
    {
      "number": 33,
      "hebrew": "ותחזק מצרים על־העם למהר לשלחם מן־הארץ כי אמרו כלנו מתים"
    },
    {
      "number": 34,
      "hebrew": "וישא העם את־בצקו טרם יחמץ משארתם צררת בשמלתם על־שכמם"
    },
    {
      "number": 35,
      "hebrew": "ובני־ישראל עשו כדבר משה וישאלו ממצרים כלי־כסף וכלי זהב ושמלת"
    },
    {
      "number": 36,
      "hebrew": "ויהוה נתן את־חן העם בעיני מצרים וישאלום וינצלו את־מצרים"
    },
    {
      "number": 37,
      "hebrew": "ויסעו בני־ישראל מרעמסס סכתה כשש־מאות אלף רגלי הגברים לבד מטף"
    },
    {
      "number": 38,
      "hebrew": "וגם־ערב רב עלה אתם וצאן ובקר מקנה כבד מאד"
    },
    {
      "number": 39,
      "hebrew": "ויאפו את־הבצק אשר הוציאו ממצרים עגת מצות כי לא חמץ כי־גרשו ממצרים ולא יכלו להתמהמה וגם־צדה לא־עשו להם"
    },
    {
      "number": 40,
      "hebrew": "ומושב בני ישראל אשר ישבו במצרים שלשים שנה וארבע מאות שנה"
    },
    {
      "number": 41,
      "hebrew": "ויהי מקץ שלשים שנה וארבע מאות שנה ויהי בעצם היום הזה יצאו כל־צבאות יהוה מארץ מצרים"
    },
    {
      "number": 42,
      "hebrew": "ליל שמרים הוא ליהוה להוציאם מארץ מצרים הוא־הלילה הזה ליהוה שמרים לכל־בני ישראל לדרתם"
    },
    {
      "number": 43,
      "hebrew": "ויאמר יהוה אל־משה ואהרן זאת חקת הפסח כל־בן־נכר לא־יאכל בו"
    },
    {
      "number": 44,
      "hebrew": "וכל־עבד איש מקנת־כסף ומלתה אתו אז יאכל בו"
    },
    {
      "number": 45,
      "hebrew": "תושב ושכיר לא־יאכל־בו"
    },
    {
      "number": 46,
      "hebrew": "בבית אחד יאכל לא־תוציא מן־הבית מן־הבשר חוצה ועצם לא תשברו־בו"
    },
    {
      "number": 47,
      "hebrew": "כל־עדת ישראל יעשו אתו"
    },
    {
      "number": 48,
      "hebrew": "וכי־יגור אתך גר ועשה פסח ליהוה המול לו כל־זכר ואז יקרב לעשתו והיה כאזרח הארץ וכל־ערל לא־יאכל בו"
    },
    {
      "number": 49,
      "hebrew": "תורה אחת יהיה לאזרח ולגר הגר בתוככם"
    },
    {
      "number": 50,
      "hebrew": "ויעשו כל־בני ישראל כאשר צוה יהוה את־משה ואת־אהרן כן עשו"
    },
    {
      "number": 51,
      "hebrew": "ויהי בעצם היום הזה הוציא יהוה את־בני ישראל מארץ מצרים על־צבאתם"
    }
  ]
}