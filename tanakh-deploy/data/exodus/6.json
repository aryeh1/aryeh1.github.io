{
  "book": "Exodus",
  "bookHebrew": "שמות",
  "chapter": 6,
  "verses": [
    {
      "number": 1,
      "hebrew": "ויאמר יהוה אל־משה עתה תראה אשר אעשה לפרעה כי ביד חזקה ישלחם וביד חזקה יגרשם מארצו"
    },
    {
      "number": 2,
      "hebrew": "וידבר אלהים אל־משה ויאמר אליו אני יהוה"
    },
    {
      "number": 3,
      "hebrew": "וארא אל־אברהם אל־יצחק ואל־יעקב באל שדי ושמי יהוה לא נודעתי להם"
    },
    {
      "number": 4,
      "hebrew": "וגם הקמתי את־בריתי אתם לתת להם את־ארץ כנען את ארץ מגריהם אשר־גרו בה"
    },
    {
      "number": 5,
      "hebrew": "וגם אני שמעתי את־נאקת בני ישראל אשר מצרים מעבדים אתם ואזכר את־בריתי"
    },
    {
      "number": 6,
      "hebrew": "לכן אמר לבני־ישראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשפטים גדלים"
    },
    {
      "number": 7,
      "hebrew": "ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים"
    },
    {
      "number": 8,
      "hebrew": "והבאתי אתכם אל־הארץ אשר נשאתי את־ידי לתת אתה לאברהם ליצחק וליעקב ונתתי אתה לכם מורשה אני יהוה"
    },
    {
      "number": 9,
      "hebrew": "וידבר משה כן אל־בני ישראל ולא שמעו אל־משה מקצר רוח ומעבדה קשה"
    },
    {
      "number": 10,
      "hebrew": "וידבר יהוה אל־משה לאמר"
    },
    {
      "number": 11,
      "hebrew": "בא דבר אל־פרעה מלך מצרים וישלח את־בני־ישראל מארצו"
    },
    {
      "number": 12,
      "hebrew": "וידבר משה לפני יהוה לאמר הן בני־ישראל לא־שמעו אלי ואיך ישמעני פרעה ואני ערל שפתים"
    },
    {
      "number": 13,
      "hebrew": "וידבר יהוה אל־משה ואל־אהרן ויצום אל־בני ישראל ואל־פרעה מלך מצרים להוציא את־בני־ישראל מארץ מצרים"
    },
    {
      "number": 14,
      "hebrew": "אלה ראשי בית־אבתם בני ראובן בכר ישראל חנוך ופלוא חצרון וכרמי אלה משפחת ראובן"
    },
    {
      "number": 15,
      "hebrew": "ובני שמעון ימואל וימין ואהד ויכין וצחר ושאול בן־הכנענית אלה משפחת שמעון"
    },
    {
      "number": 16,
      "hebrew": "ואלה שמות בני־לוי לתלדתם גרשון וקהת ומררי ושני חיי לוי שבע ושלשים ומאת שנה"
    },
    {
      "number": 17,
      "hebrew": "בני גרשון לבני ושמעי למשפחתם"
    },
    {
      "number": 18,
      "hebrew": "ובני קהת עמרם ויצהר וחברון ועזיאל ושני חיי קהת שלש ושלשים ומאת שנה"
    },
    {
      "number": 19,
      "hebrew": "ובני מררי מחלי ומושי אלה משפחת הלוי לתלדתם"
    },
    {
      "number": 20,
      "hebrew": "ויקח עמרם את־יוכבד דדתו לו לאשה ותלד לו את־אהרן ואת־משה ושני חיי עמרם שבע ושלשים ומאת שנה"
    },
    {
      "number": 21,
      "hebrew": "ובני יצהר קרח ונפג וזכרי"
    },
    {
      "number": 22,
      "hebrew": "ובני עזיאל מישאל ואלצפן וסתרי"
    },
    {
      "number": 23,
      "hebrew": "ויקח אהרן את־אלישבע בת־עמינדב אחות נחשון לו לאשה ותלד לו את־נדב ואת־אביהוא את־אלעזר ואת־איתמר"
    },
    {
      "number": 24,
      "hebrew": "ובני קרח אסיר ואלקנה ואביאסף אלה משפחת הקרחי"
    },
    {
      "number": 25,
      "hebrew": "ואלעזר בן־אהרן לקח־לו מבנות פוטיאל לו לאשה ותלד לו את־פינחס אלה ראשי אבות הלוים למשפחתם"
    },
    {
      "number": 26,
      "hebrew": "הוא אהרן ומשה אשר אמר יהוה להם הוציאו את־בני ישראל מארץ מצרים על־צבאתם"
    },
    {
      "number": 27,
      "hebrew": "הם המדברים אל־פרעה מלך־מצרים להוציא את־בני־ישראל ממצרים הוא משה ואהרן"
    },
    {
      "number": 28,
      "hebrew": "ויהי ביום דבר יהוה אל־משה בארץ מצרים"
    },
    {
      "number": 29,
      "hebrew": "וידבר יהוה אל־משה לאמר אני יהוה דבר אל־פרעה מלך מצרים את כל־אשר אני דבר אליך"
    },
    {
      "number": 30,
      "hebrew": "ויאמר משה לפני יהוה הן אני ערל שפתים ואיך ישמע אלי פרעה"
    }
  ]
}