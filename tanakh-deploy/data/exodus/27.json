{
  "book": "Exodus",
  "bookHebrew": "שמות",
  "chapter": 27,
  "verses": [
    {
      "number": 1,
      "hebrew": "ועשית את־המזבח עצי שטים חמש אמות ארך וחמש אמות רחב רבוע יהיה המזבח ושלש אמות קמתו"
    },
    {
      "number": 2,
      "hebrew": "ועשית קרנתיו על ארבע פנתיו ממנו תהיין קרנתיו וצפית אתו נחשת"
    },
    {
      "number": 3,
      "hebrew": "ועשית סירתיו לדשנו ויעיו ומזרקתיו ומזלגתיו ומחתתיו לכל־כליו תעשה נחשת"
    },
    {
      "number": 4,
      "hebrew": "ועשית לו מכבר מעשה רשת נחשת ועשית על־הרשת ארבע טבעת נחשת על ארבע קצותיו"
    },
    {
      "number": 5,
      "hebrew": "ונתתה אתה תחת כרכב המזבח מלמטה והיתה הרשת עד חצי המזבח"
    },
    {
      "number": 6,
      "hebrew": "ועשית בדים למזבח בדי עצי שטים וצפית אתם נחשת"
    },
    {
      "number": 7,
      "hebrew": "והובא את־בדיו בטבעת והיו הבדים על־שתי צלעת המזבח בשאת אתו"
    },
    {
      "number": 8,
      "hebrew": "נבוב לחת תעשה אתו כאשר הראה אתך בהר כן יעשו"
    },
    {
      "number": 9,
      "hebrew": "ועשית את חצר המשכן לפאת נגב־תימנה קלעים לחצר שש משזר מאה באמה ארך לפאה האחת"
    },
    {
      "number": 10,
      "hebrew": "ועמדיו עשרים ואדניהם עשרים נחשת ווי העמדים וחשקיהם כסף"
    },
    {
      "number": 11,
      "hebrew": "וכן לפאת צפון בארך קלעים מאה ארך ועמדו [ועמודיו] עשרים ואדניהם עשרים נחשת ווי העמדים וחשקיהם כסף"
    },
    {
      "number": 12,
      "hebrew": "ורחב החצר לפאת־ים קלעים חמשים אמה עמדיהם עשרה ואדניהם עשרה"
    },
    {
      "number": 13,
      "hebrew": "ורחב החצר לפאת קדמה מזרחה חמשים אמה"
    },
    {
      "number": 14,
      "hebrew": "וחמש עשרה אמה קלעים לכתף עמדיהם שלשה ואדניהם שלשה"
    },
    {
      "number": 15,
      "hebrew": "ולכתף השנית חמש עשרה קלעים עמדיהם שלשה ואדניהם שלשה"
    },
    {
      "number": 16,
      "hebrew": "ולשער החצר מסך עשרים אמה תכלת וארגמן ותולעת שני ושש משזר מעשה רקם עמדיהם ארבעה ואדניהם ארבעה"
    },
    {
      "number": 17,
      "hebrew": "כל־עמודי החצר סביב מחשקים כסף וויהם כסף ואדניהם נחשת"
    },
    {
      "number": 18,
      "hebrew": "ארך החצר מאה באמה ורחב חמשים בחמשים וקמה חמש אמות שש משזר ואדניהם נחשת"
    },
    {
      "number": 19,
      "hebrew": "לכל כלי המשכן בכל עבדתו וכל־יתדתיו וכל־יתדת החצר נחשת"
    },
    {
      "number": 20,
      "hebrew": "ואתה תצוה את־בני ישראל ויקחו אליך שמן זית זך כתית למאור להעלת נר תמיד"
    },
    {
      "number": 21,
      "hebrew": "באהל מועד מחוץ לפרכת אשר על־העדת יערך אתו אהרן ובניו מערב עד־בקר לפני יהוה חקת עולם לדרתם מאת בני ישראל"
    }
  ]
}