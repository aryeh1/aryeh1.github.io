{
  "book": "Exodus",
  "bookHebrew": "שמות",
  "chapter": 25,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "דבר אל־בני ישראל ויקחו־לי תרומה מאת כל־איש אשר ידבנו לבו תקחו את־תרומתי"
    },
    {
      "number": 3,
      "hebrew": "וזאת התרומה אשר תקחו מאתם זהב וכסף ונחשת"
    },
    {
      "number": 4,
      "hebrew": "ותכלת וארגמן ותולעת שני ושש ועזים"
    },
    {
      "number": 5,
      "hebrew": "וערת אילם מאדמים וערת תחשים ועצי שטים"
    },
    {
      "number": 6,
      "hebrew": "שמן למאר בשמים לשמן המשחה ולקטרת הסמים"
    },
    {
      "number": 7,
      "hebrew": "אבני־שהם ואבני מלאים לאפד ולחשן"
    },
    {
      "number": 8,
      "hebrew": "ועשו לי מקדש ושכנתי בתוכם"
    },
    {
      "number": 9,
      "hebrew": "ככל אשר אני מראה אותך את תבנית המשכן ואת תבנית כל־כליו וכן תעשו"
    },
    {
      "number": 10,
      "hebrew": "ועשו ארון עצי שטים אמתים וחצי ארכו ואמה וחצי רחבו ואמה וחצי קמתו"
    },
    {
      "number": 11,
      "hebrew": "וצפית אתו זהב טהור מבית ומחוץ תצפנו ועשית עליו זר זהב סביב"
    },
    {
      "number": 12,
      "hebrew": "ויצקת לו ארבע טבעת זהב ונתתה על ארבע פעמתיו ושתי טבעת על־צלעו האחת ושתי טבעת על־צלעו השנית"
    },
    {
      "number": 13,
      "hebrew": "ועשית בדי עצי שטים וצפית אתם זהב"
    },
    {
      "number": 14,
      "hebrew": "והבאת את־הבדים בטבעת על צלעת הארן לשאת את־הארן בהם"
    },
    {
      "number": 15,
      "hebrew": "בטבעת הארן יהיו הבדים לא יסרו ממנו"
    },
    {
      "number": 16,
      "hebrew": "ונתת אל־הארן את העדת אשר אתן אליך"
    },
    {
      "number": 17,
      "hebrew": "ועשית כפרת זהב טהור אמתים וחצי ארכה ואמה וחצי רחבה"
    },
    {
      "number": 18,
      "hebrew": "ועשית שנים כרבים זהב מקשה תעשה אתם משני קצות הכפרת"
    },
    {
      "number": 19,
      "hebrew": "ועשה כרוב אחד מקצה מזה וכרוב־אחד מקצה מזה מן־הכפרת תעשו את־הכרבים על־שני קצותיו"
    },
    {
      "number": 20,
      "hebrew": "והיו הכרבים פרשי כנפים למעלה סככים בכנפיהם על־הכפרת ופניהם איש אל־אחיו אל־הכפרת יהיו פני הכרבים"
    },
    {
      "number": 21,
      "hebrew": "ונתת את־הכפרת על־הארן מלמעלה ואל־הארן תתן את־העדת אשר אתן אליך"
    },
    {
      "number": 22,
      "hebrew": "ונועדתי לך שם ודברתי אתך מעל הכפרת מבין שני הכרבים אשר על־ארן העדת את כל־אשר אצוה אותך אל־בני ישראל"
    },
    {
      "number": 23,
      "hebrew": "ועשית שלחן עצי שטים אמתים ארכו ואמה רחבו ואמה וחצי קמתו"
    },
    {
      "number": 24,
      "hebrew": "וצפית אתו זהב טהור ועשית לו זר זהב סביב"
    },
    {
      "number": 25,
      "hebrew": "ועשית לו מסגרת טפח סביב ועשית זר־זהב למסגרתו סביב"
    },
    {
      "number": 26,
      "hebrew": "ועשית לו ארבע טבעת זהב ונתת את־הטבעת על ארבע הפאת אשר לארבע רגליו"
    },
    {
      "number": 27,
      "hebrew": "לעמת המסגרת תהיין הטבעת לבתים לבדים לשאת את־השלחן"
    },
    {
      "number": 28,
      "hebrew": "ועשית את־הבדים עצי שטים וצפית אתם זהב ונשא־בם את־השלחן"
    },
    {
      "number": 29,
      "hebrew": "ועשית קערתיו וכפתיו וקשותיו ומנקיתיו אשר יסך בהן זהב טהור תעשה אתם"
    },
    {
      "number": 30,
      "hebrew": "ונתת על־השלחן לחם פנים לפני תמיד"
    },
    {
      "number": 31,
      "hebrew": "ועשית מנרת זהב טהור מקשה תעשה המנורה ירכה וקנה גביעיה כפתריה ופרחיה ממנה יהיו"
    },
    {
      "number": 32,
      "hebrew": "וששה קנים יצאים מצדיה שלשה קני מנרה מצדה האחד ושלשה קני מנרה מצדה השני"
    },
    {
      "number": 33,
      "hebrew": "שלשה גבעים משקדים בקנה האחד כפתר ופרח ושלשה גבעים משקדים בקנה האחד כפתר ופרח כן לששת הקנים היצאים מן־המנרה"
    },
    {
      "number": 34,
      "hebrew": "ובמנרה ארבעה גבעים משקדים כפתריה ופרחיה"
    },
    {
      "number": 35,
      "hebrew": "וכפתר תחת שני הקנים ממנה וכפתר תחת שני הקנים ממנה וכפתר תחת־שני הקנים ממנה לששת הקנים היצאים מן־המנרה"
    },
    {
      "number": 36,
      "hebrew": "כפתריהם וקנתם ממנה יהיו כלה מקשה אחת זהב טהור"
    },
    {
      "number": 37,
      "hebrew": "ועשית את־נרתיה שבעה והעלה את־נרתיה והאיר על־עבר פניה"
    },
    {
      "number": 38,
      "hebrew": "ומלקחיה ומחתתיה זהב טהור"
    },
    {
      "number": 39,
      "hebrew": "ככר זהב טהור יעשה אתה את כל־הכלים האלה"
    },
    {
      "number": 40,
      "hebrew": "וראה ועשה בתבניתם אשר־אתה מראה בהר"
    }
  ]
}