{
  "book": "Exodus",
  "bookHebrew": "שמות",
  "chapter": 14,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "דבר אל־בני ישראל וישבו ויחנו לפני פי החירת בין מגדל ובין הים לפני בעל צפן נכחו תחנו על־הים"
    },
    {
      "number": 3,
      "hebrew": "ואמר פרעה לבני ישראל נבכים הם בארץ סגר עליהם המדבר"
    },
    {
      "number": 4,
      "hebrew": "וחזקתי את־לב־פרעה ורדף אחריהם ואכבדה בפרעה ובכל־חילו וידעו מצרים כי־אני יהוה ויעשו־כן"
    },
    {
      "number": 5,
      "hebrew": "ויגד למלך מצרים כי ברח העם ויהפך לבב פרעה ועבדיו אל־העם ויאמרו מה־זאת עשינו כי־שלחנו את־ישראל מעבדנו"
    },
    {
      "number": 6,
      "hebrew": "ויאסר את־רכבו ואת־עמו לקח עמו"
    },
    {
      "number": 7,
      "hebrew": "ויקח שש־מאות רכב בחור וכל רכב מצרים ושלשם על־כלו"
    },
    {
      "number": 8,
      "hebrew": "ויחזק יהוה את־לב פרעה מלך מצרים וירדף אחרי בני ישראל ובני ישראל יצאים ביד רמה"
    },
    {
      "number": 9,
      "hebrew": "וירדפו מצרים אחריהם וישיגו אותם חנים על־הים כל־סוס רכב פרעה ופרשיו וחילו על־פי החירת לפני בעל צפן"
    },
    {
      "number": 10,
      "hebrew": "ופרעה הקריב וישאו בני־ישראל את־עיניהם והנה מצרים נסע אחריהם וייראו מאד ויצעקו בני־ישראל אל־יהוה"
    },
    {
      "number": 11,
      "hebrew": "ויאמרו אל־משה המבלי אין־קברים במצרים לקחתנו למות במדבר מה־זאת עשית לנו להוציאנו ממצרים"
    },
    {
      "number": 12,
      "hebrew": "הלא־זה הדבר אשר דברנו אליך במצרים לאמר חדל ממנו ונעבדה את־מצרים כי טוב לנו עבד את־מצרים ממתנו במדבר"
    },
    {
      "number": 13,
      "hebrew": "ויאמר משה אל־העם אל־תיראו התיצבו וראו את־ישועת יהוה אשר־יעשה לכם היום כי אשר ראיתם את־מצרים היום לא תסיפו לראתם עוד עד־עולם"
    },
    {
      "number": 14,
      "hebrew": "יהוה ילחם לכם ואתם תחרישון"
    },
    {
      "number": 15,
      "hebrew": "ויאמר יהוה אל־משה מה־תצעק אלי דבר אל־בני־ישראל ויסעו"
    },
    {
      "number": 16,
      "hebrew": "ואתה הרם את־מטך ונטה את־ידך על־הים ובקעהו ויבאו בני־ישראל בתוך הים ביבשה"
    },
    {
      "number": 17,
      "hebrew": "ואני הנני מחזק את־לב מצרים ויבאו אחריהם ואכבדה בפרעה ובכל־חילו ברכבו ובפרשיו"
    },
    {
      "number": 18,
      "hebrew": "וידעו מצרים כי־אני יהוה בהכבדי בפרעה ברכבו ובפרשיו"
    },
    {
      "number": 19,
      "hebrew": "ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם"
    },
    {
      "number": 20,
      "hebrew": "ויבא בין מחנה מצרים ובין מחנה ישראל ויהי הענן והחשך ויאר את־הלילה ולא־קרב זה אל־זה כל־הלילה"
    },
    {
      "number": 21,
      "hebrew": "ויט משה את־ידו על־הים ויולך יהוה את־הים ברוח קדים עזה כל־הלילה וישם את־הים לחרבה ויבקעו המים"
    },
    {
      "number": 22,
      "hebrew": "ויבאו בני־ישראל בתוך הים ביבשה והמים להם חמה מימינם ומשמאלם"
    },
    {
      "number": 23,
      "hebrew": "וירדפו מצרים ויבאו אחריהם כל סוס פרעה רכבו ופרשיו אל־תוך הים"
    },
    {
      "number": 24,
      "hebrew": "ויהי באשמרת הבקר וישקף יהוה אל־מחנה מצרים בעמוד אש וענן ויהם את מחנה מצרים"
    },
    {
      "number": 25,
      "hebrew": "ויסר את אפן מרכבתיו וינהגהו בכבדת ויאמר מצרים אנוסה מפני ישראל כי יהוה נלחם להם במצרים"
    },
    {
      "number": 26,
      "hebrew": "ויאמר יהוה אל־משה נטה את־ידך על־הים וישבו המים על־מצרים על־רכבו ועל־פרשיו"
    },
    {
      "number": 27,
      "hebrew": "ויט משה את־ידו על־הים וישב הים לפנות בקר לאיתנו ומצרים נסים לקראתו וינער יהוה את־מצרים בתוך הים"
    },
    {
      "number": 28,
      "hebrew": "וישבו המים ויכסו את־הרכב ואת־הפרשים לכל חיל פרעה הבאים אחריהם בים לא־נשאר בהם עד־אחד"
    },
    {
      "number": 29,
      "hebrew": "ובני ישראל הלכו ביבשה בתוך הים והמים להם חמה מימינם ומשמאלם"
    },
    {
      "number": 30,
      "hebrew": "ויושע יהוה ביום ההוא את־ישראל מיד מצרים וירא ישראל את־מצרים מת על־שפת הים"
    },
    {
      "number": 31,
      "hebrew": "וירא ישראל את־היד הגדלה אשר עשה יהוה במצרים וייראו העם את־יהוה ויאמינו ביהוה ובמשה עבדו"
    }
  ]
}