{
  "book": "Exodus",
  "bookHebrew": "שמות",
  "chapter": 37,
  "verses": [
    {
      "number": 1,
      "hebrew": "ויעש בצלאל את־הארן עצי שטים אמתים וחצי ארכו ואמה וחצי רחבו ואמה וחצי קמתו"
    },
    {
      "number": 2,
      "hebrew": "ויצפהו זהב טהור מבית ומחוץ ויעש לו זר זהב סביב"
    },
    {
      "number": 3,
      "hebrew": "ויצק לו ארבע טבעת זהב על ארבע פעמתיו ושתי טבעת על־צלעו האחת ושתי טבעות על־צלעו השנית"
    },
    {
      "number": 4,
      "hebrew": "ויעש בדי עצי שטים ויצף אתם זהב"
    },
    {
      "number": 5,
      "hebrew": "ויבא את־הבדים בטבעת על צלעת הארן לשאת את־הארן"
    },
    {
      "number": 6,
      "hebrew": "ויעש כפרת זהב טהור אמתים וחצי ארכה ואמה וחצי רחבה"
    },
    {
      "number": 7,
      "hebrew": "ויעש שני כרבים זהב מקשה עשה אתם משני קצות הכפרת"
    },
    {
      "number": 8,
      "hebrew": "כרוב־אחד מקצה מזה וכרוב־אחד מקצה מזה מן־הכפרת עשה את־הכרבים משני קצוותו [קצותיו]"
    },
    {
      "number": 9,
      "hebrew": "ויהיו הכרבים פרשי כנפים למעלה סככים בכנפיהם על־הכפרת ופניהם איש אל־אחיו אל־הכפרת היו פני הכרבים"
    },
    {
      "number": 10,
      "hebrew": "ויעש את־השלחן עצי שטים אמתים ארכו ואמה רחבו ואמה וחצי קמתו"
    },
    {
      "number": 11,
      "hebrew": "ויצף אתו זהב טהור ויעש לו זר זהב סביב"
    },
    {
      "number": 12,
      "hebrew": "ויעש לו מסגרת טפח סביב ויעש זר־זהב למסגרתו סביב"
    },
    {
      "number": 13,
      "hebrew": "ויצק לו ארבע טבעת זהב ויתן את־הטבעת על ארבע הפאת אשר לארבע רגליו"
    },
    {
      "number": 14,
      "hebrew": "לעמת המסגרת היו הטבעת בתים לבדים לשאת את־השלחן"
    },
    {
      "number": 15,
      "hebrew": "ויעש את־הבדים עצי שטים ויצף אתם זהב לשאת את־השלחן"
    },
    {
      "number": 16,
      "hebrew": "ויעש את־הכלים אשר על־השלחן את־קערתיו ואת־כפתיו ואת מנקיתיו ואת־הקשות אשר יסך בהן זהב טהור"
    },
    {
      "number": 17,
      "hebrew": "ויעש את־המנרה זהב טהור מקשה עשה את־המנרה ירכה וקנה גביעיה כפתריה ופרחיה ממנה היו"
    },
    {
      "number": 18,
      "hebrew": "וששה קנים יצאים מצדיה שלשה קני מנרה מצדה האחד ושלשה קני מנרה מצדה השני"
    },
    {
      "number": 19,
      "hebrew": "שלשה גבעים משקדים בקנה האחד כפתר ופרח ושלשה גבעים משקדים בקנה אחד כפתר ופרח כן לששת הקנים היצאים מן־המנרה"
    },
    {
      "number": 20,
      "hebrew": "ובמנרה ארבעה גבעים משקדים כפתריה ופרחיה"
    },
    {
      "number": 21,
      "hebrew": "וכפתר תחת שני הקנים ממנה וכפתר תחת שני הקנים ממנה וכפתר תחת־שני הקנים ממנה לששת הקנים היצאים ממנה"
    },
    {
      "number": 22,
      "hebrew": "כפתריהם וקנתם ממנה היו כלה מקשה אחת זהב טהור"
    },
    {
      "number": 23,
      "hebrew": "ויעש את־נרתיה שבעה ומלקחיה ומחתתיה זהב טהור"
    },
    {
      "number": 24,
      "hebrew": "ככר זהב טהור עשה אתה ואת כל־כליה"
    },
    {
      "number": 25,
      "hebrew": "ויעש את־מזבח הקטרת עצי שטים אמה ארכו ואמה רחבו רבוע ואמתים קמתו ממנו היו קרנתיו"
    },
    {
      "number": 26,
      "hebrew": "ויצף אתו זהב טהור את־גגו ואת־קירתיו סביב ואת־קרנתיו ויעש לו זר זהב סביב"
    },
    {
      "number": 27,
      "hebrew": "ושתי טבעת זהב עשה־לו מתחת לזרו על שתי צלעתיו על שני צדיו לבתים לבדים לשאת אתו בהם"
    },
    {
      "number": 28,
      "hebrew": "ויעש את־הבדים עצי שטים ויצף אתם זהב"
    },
    {
      "number": 29,
      "hebrew": "ויעש את־שמן המשחה קדש ואת־קטרת הסמים טהור מעשה רקח"
    }
  ]
}