{
  "book": "Exodus",
  "bookHebrew": "שמות",
  "chapter": 16,
  "verses": [
    {
      "number": 1,
      "hebrew": "ויסעו מאילם ויבאו כל־עדת בני־ישראל אל־מדבר־סין אשר בין־אילם ובין סיני בחמשה עשר יום לחדש השני לצאתם מארץ מצרים"
    },
    {
      "number": 2,
      "hebrew": "וילינו [וילונו] כל־עדת בני־ישראל על־משה ועל־אהרן במדבר"
    },
    {
      "number": 3,
      "hebrew": "ויאמרו אלהם בני ישראל מי־יתן מותנו ביד־יהוה בארץ מצרים בשבתנו על־סיר הבשר באכלנו לחם לשבע כי־הוצאתם אתנו אל־המדבר הזה להמית את־כל־הקהל הזה ברעב"
    },
    {
      "number": 4,
      "hebrew": "ויאמר יהוה אל־משה הנני ממטיר לכם לחם מן־השמים ויצא העם ולקטו דבר־יום ביומו למען אנסנו הילך בתורתי אם־לא"
    },
    {
      "number": 5,
      "hebrew": "והיה ביום הששי והכינו את אשר־יביאו והיה משנה על אשר־ילקטו יום יום"
    },
    {
      "number": 6,
      "hebrew": "ויאמר משה ואהרן אל־כל־בני ישראל ערב וידעתם כי יהוה הוציא אתכם מארץ מצרים"
    },
    {
      "number": 7,
      "hebrew": "ובקר וראיתם את־כבוד יהוה בשמעו את־תלנתיכם על־יהוה ונחנו מה כי תלונו [תלינו] עלינו"
    },
    {
      "number": 8,
      "hebrew": "ויאמר משה בתת יהוה לכם בערב בשר לאכל ולחם בבקר לשבע בשמע יהוה את־תלנתיכם אשר־אתם מלינם עליו ונחנו מה לא־עלינו תלנתיכם כי על־יהוה"
    },
    {
      "number": 9,
      "hebrew": "ויאמר משה אל־אהרן אמר אל־כל־עדת בני ישראל קרבו לפני יהוה כי שמע את תלנתיכם"
    },
    {
      "number": 10,
      "hebrew": "ויהי כדבר אהרן אל־כל־עדת בני־ישראל ויפנו אל־המדבר והנה כבוד יהוה נראה בענן"
    },
    {
      "number": 11,
      "hebrew": "וידבר יהוה אל־משה לאמר"
    },
    {
      "number": 12,
      "hebrew": "שמעתי את־תלונת בני ישראל דבר אלהם לאמר בין הערבים תאכלו בשר ובבקר תשבעו־לחם וידעתם כי אני יהוה אלהיכם"
    },
    {
      "number": 13,
      "hebrew": "ויהי בערב ותעל השלו ותכס את־המחנה ובבקר היתה שכבת הטל סביב למחנה"
    },
    {
      "number": 14,
      "hebrew": "ותעל שכבת הטל והנה על־פני המדבר דק מחספס דק ככפר על־הארץ"
    },
    {
      "number": 15,
      "hebrew": "ויראו בני־ישראל ויאמרו איש אל־אחיו מן הוא כי לא ידעו מה־הוא ויאמר משה אלהם הוא הלחם אשר נתן יהוה לכם לאכלה"
    },
    {
      "number": 16,
      "hebrew": "זה הדבר אשר צוה יהוה לקטו ממנו איש לפי אכלו עמר לגלגלת מספר נפשתיכם איש לאשר באהלו תקחו"
    },
    {
      "number": 17,
      "hebrew": "ויעשו־כן בני ישראל וילקטו המרבה והממעיט"
    },
    {
      "number": 18,
      "hebrew": "וימדו בעמר ולא העדיף המרבה והממעיט לא החסיר איש לפי־אכלו לקטו"
    },
    {
      "number": 19,
      "hebrew": "ויאמר משה אלהם איש אל־יותר ממנו עד־בקר"
    },
    {
      "number": 20,
      "hebrew": "ולא־שמעו אל־משה ויותרו אנשים ממנו עד־בקר וירם תולעים ויבאש ויקצף עלהם משה"
    },
    {
      "number": 21,
      "hebrew": "וילקטו אתו בבקר בבקר איש כפי אכלו וחם השמש ונמס"
    },
    {
      "number": 22,
      "hebrew": "ויהי ביום הששי לקטו לחם משנה שני העמר לאחד ויבאו כל־נשיאי העדה ויגידו למשה"
    },
    {
      "number": 23,
      "hebrew": "ויאמר אלהם הוא אשר דבר יהוה שבתון שבת־קדש ליהוה מחר את אשר־תאפו אפו ואת אשר־תבשלו בשלו ואת כל־העדף הניחו לכם למשמרת עד־הבקר"
    },
    {
      "number": 24,
      "hebrew": "ויניחו אתו עד־הבקר כאשר צוה משה ולא הבאיש ורמה לא־היתה בו"
    },
    {
      "number": 25,
      "hebrew": "ויאמר משה אכלהו היום כי־שבת היום ליהוה היום לא תמצאהו בשדה"
    },
    {
      "number": 26,
      "hebrew": "ששת ימים תלקטהו וביום השביעי שבת לא יהיה־בו"
    },
    {
      "number": 27,
      "hebrew": "ויהי ביום השביעי יצאו מן־העם ללקט ולא מצאו"
    },
    {
      "number": 28,
      "hebrew": "ויאמר יהוה אל־משה עד־אנה מאנתם לשמר מצותי ותורתי"
    },
    {
      "number": 29,
      "hebrew": "ראו כי־יהוה נתן לכם השבת על־כן הוא נתן לכם ביום הששי לחם יומים שבו איש תחתיו אל־יצא איש ממקמו ביום השביעי"
    },
    {
      "number": 30,
      "hebrew": "וישבתו העם ביום השבעי"
    },
    {
      "number": 31,
      "hebrew": "ויקראו בית־ישראל את־שמו מן והוא כזרע גד לבן וטעמו כצפיחת בדבש"
    },
    {
      "number": 32,
      "hebrew": "ויאמר משה זה הדבר אשר צוה יהוה מלא העמר ממנו למשמרת לדרתיכם למען יראו את־הלחם אשר האכלתי אתכם במדבר בהוציאי אתכם מארץ מצרים"
    },
    {
      "number": 33,
      "hebrew": "ויאמר משה אל־אהרן קח צנצנת אחת ותן־שמה מלא־העמר מן והנח אתו לפני יהוה למשמרת לדרתיכם"
    },
    {
      "number": 34,
      "hebrew": "כאשר צוה יהוה אל־משה ויניחהו אהרן לפני העדת למשמרת"
    },
    {
      "number": 35,
      "hebrew": "ובני ישראל אכלו את־המן ארבעים שנה עד־באם אל־ארץ נושבת את־המן אכלו עד־באם אל־קצה ארץ כנען"
    },
    {
      "number": 36,
      "hebrew": "והעמר עשרית האיפה הוא"
    }
  ]
}