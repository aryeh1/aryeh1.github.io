{
  "book": "Exodus",
  "bookHebrew": "שמות",
  "chapter": 30,
  "verses": [
    {
      "number": 1,
      "hebrew": "ועשית מזבח מקטר קטרת עצי שטים תעשה אתו"
    },
    {
      "number": 2,
      "hebrew": "אמה ארכו ואמה רחבו רבוע יהיה ואמתים קמתו ממנו קרנתיו"
    },
    {
      "number": 3,
      "hebrew": "וצפית אתו זהב טהור את־גגו ואת־קירתיו סביב ואת־קרנתיו ועשית לו זר זהב סביב"
    },
    {
      "number": 4,
      "hebrew": "ושתי טבעת זהב תעשה־לו מתחת לזרו על שתי צלעתיו תעשה על־שני צדיו והיה לבתים לבדים לשאת אתו בהמה"
    },
    {
      "number": 5,
      "hebrew": "ועשית את־הבדים עצי שטים וצפית אתם זהב"
    },
    {
      "number": 6,
      "hebrew": "ונתתה אתו לפני הפרכת אשר על־ארן העדת לפני הכפרת אשר על־העדת אשר אועד לך שמה"
    },
    {
      "number": 7,
      "hebrew": "והקטיר עליו אהרן קטרת סמים בבקר בבקר בהיטיבו את־הנרת יקטירנה"
    },
    {
      "number": 8,
      "hebrew": "ובהעלת אהרן את־הנרת בין הערבים יקטירנה קטרת תמיד לפני יהוה לדרתיכם"
    },
    {
      "number": 9,
      "hebrew": "לא־תעלו עליו קטרת זרה ועלה ומנחה ונסך לא תסכו עליו"
    },
    {
      "number": 10,
      "hebrew": "וכפר אהרן על־קרנתיו אחת בשנה מדם חטאת הכפרים אחת בשנה יכפר עליו לדרתיכם קדש־קדשים הוא ליהוה"
    },
    {
      "number": 11,
      "hebrew": "וידבר יהוה אל־משה לאמר"
    },
    {
      "number": 12,
      "hebrew": "כי תשא את־ראש בני־ישראל לפקדיהם ונתנו איש כפר נפשו ליהוה בפקד אתם ולא־יהיה בהם נגף בפקד אתם"
    },
    {
      "number": 13,
      "hebrew": "זה יתנו כל־העבר על־הפקדים מחצית השקל בשקל הקדש עשרים גרה השקל מחצית השקל תרומה ליהוה"
    },
    {
      "number": 14,
      "hebrew": "כל העבר על־הפקדים מבן עשרים שנה ומעלה יתן תרומת יהוה"
    },
    {
      "number": 15,
      "hebrew": "העשיר לא־ירבה והדל לא ימעיט ממחצית השקל לתת את־תרומת יהוה לכפר על־נפשתיכם"
    },
    {
      "number": 16,
      "hebrew": "ולקחת את־כסף הכפרים מאת בני ישראל ונתת אתו על־עבדת אהל מועד והיה לבני ישראל לזכרון לפני יהוה לכפר על־נפשתיכם"
    },
    {
      "number": 17,
      "hebrew": "וידבר יהוה אל־משה לאמר"
    },
    {
      "number": 18,
      "hebrew": "ועשית כיור נחשת וכנו נחשת לרחצה ונתת אתו בין־אהל מועד ובין המזבח ונתת שמה מים"
    },
    {
      "number": 19,
      "hebrew": "ורחצו אהרן ובניו ממנו את־ידיהם ואת־רגליהם"
    },
    {
      "number": 20,
      "hebrew": "בבאם אל־אהל מועד ירחצו־מים ולא ימתו או בגשתם אל־המזבח לשרת להקטיר אשה ליהוה"
    },
    {
      "number": 21,
      "hebrew": "ורחצו ידיהם ורגליהם ולא ימתו והיתה להם חק־עולם לו ולזרעו לדרתם"
    },
    {
      "number": 22,
      "hebrew": "וידבר יהוה אל־משה לאמר"
    },
    {
      "number": 23,
      "hebrew": "ואתה קח־לך בשמים ראש מר־דרור חמש מאות וקנמן־בשם מחציתו חמשים ומאתים וקנה־בשם חמשים ומאתים"
    },
    {
      "number": 24,
      "hebrew": "וקדה חמש מאות בשקל הקדש ושמן זית הין"
    },
    {
      "number": 25,
      "hebrew": "ועשית אתו שמן משחת־קדש רקח מרקחת מעשה רקח שמן משחת־קדש יהיה"
    },
    {
      "number": 26,
      "hebrew": "ומשחת בו את־אהל מועד ואת ארון העדת"
    },
    {
      "number": 27,
      "hebrew": "ואת־השלחן ואת־כל־כליו ואת־המנרה ואת־כליה ואת מזבח הקטרת"
    },
    {
      "number": 28,
      "hebrew": "ואת־מזבח העלה ואת־כל־כליו ואת־הכיר ואת־כנו"
    },
    {
      "number": 29,
      "hebrew": "וקדשת אתם והיו קדש קדשים כל־הנגע בהם יקדש"
    },
    {
      "number": 30,
      "hebrew": "ואת־אהרן ואת־בניו תמשח וקדשת אתם לכהן לי"
    },
    {
      "number": 31,
      "hebrew": "ואל־בני ישראל תדבר לאמר שמן משחת־קדש יהיה זה לי לדרתיכם"
    },
    {
      "number": 32,
      "hebrew": "על־בשר אדם לא ייסך ובמתכנתו לא תעשו כמהו קדש הוא קדש יהיה לכם"
    },
    {
      "number": 33,
      "hebrew": "איש אשר ירקח כמהו ואשר יתן ממנו על־זר ונכרת מעמיו"
    },
    {
      "number": 34,
      "hebrew": "ויאמר יהוה אל־משה קח־לך סמים נטף ושחלת וחלבנה סמים ולבנה זכה בד בבד יהיה"
    },
    {
      "number": 35,
      "hebrew": "ועשית אתה קטרת רקח מעשה רוקח ממלח טהור קדש"
    },
    {
      "number": 36,
      "hebrew": "ושחקת ממנה הדק ונתתה ממנה לפני העדת באהל מועד אשר אועד לך שמה קדש קדשים תהיה לכם"
    },
    {
      "number": 37,
      "hebrew": "והקטרת אשר תעשה במתכנתה לא תעשו לכם קדש תהיה לך ליהוה"
    },
    {
      "number": 38,
      "hebrew": "איש אשר־יעשה כמוה להריח בה ונכרת מעמיו"
    }
  ]
}