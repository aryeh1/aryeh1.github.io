{
  "book": "Isaiah",
  "bookHebrew": "ישעיהו",
  "chapter": 13,
  "verses": [
    {
      "number": 1,
      "hebrew": "משא בבל אשר חזה ישעיהו בן־אמוץ"
    },
    {
      "number": 2,
      "hebrew": "על הר־נשפה שאו־נס הרימו קול להם הניפו יד ויבאו פתחי נדיבים"
    },
    {
      "number": 3,
      "hebrew": "אני צויתי למקדשי גם קראתי גבורי לאפי עליזי גאותי"
    },
    {
      "number": 4,
      "hebrew": "קול המון בהרים דמות עם־רב קול שאון ממלכות גוים נאספים יהוה צבאות מפקד צבא מלחמה"
    },
    {
      "number": 5,
      "hebrew": "באים מארץ מרחק מקצה השמים יהוה וכלי זעמו לחבל כל־הארץ"
    },
    {
      "number": 6,
      "hebrew": "הילילו כי קרוב יום יהוה כשד משדי יבוא"
    },
    {
      "number": 7,
      "hebrew": "על־כן כל־ידים תרפינה וכל־לבב אנוש ימס"
    },
    {
      "number": 8,
      "hebrew": "ונבהלו צירים וחבלים יאחזון כיולדה יחילון איש אל־רעהו יתמהו פני להבים פניהם"
    },
    {
      "number": 9,
      "hebrew": "הנה יום־יהוה בא אכזרי ועברה וחרון אף לשום הארץ לשמה וחטאיה ישמיד ממנה"
    },
    {
      "number": 10,
      "hebrew": "כי־כוכבי השמים וכסיליהם לא יהלו אורם חשך השמש בצאתו וירח לא־יגיה אורו"
    },
    {
      "number": 11,
      "hebrew": "ופקדתי על־תבל רעה ועל־רשעים עונם והשבתי גאון זדים וגאות עריצים אשפיל"
    },
    {
      "number": 12,
      "hebrew": "אוקיר אנוש מפז ואדם מכתם אופיר"
    },
    {
      "number": 13,
      "hebrew": "על־כן שמים ארגיז ותרעש הארץ ממקומה בעברת יהוה צבאות וביום חרון אפו"
    },
    {
      "number": 14,
      "hebrew": "והיה כצבי מדח וכצאן ואין מקבץ איש אל־עמו יפנו ואיש אל־ארצו ינוסו"
    },
    {
      "number": 15,
      "hebrew": "כל־הנמצא ידקר וכל־הנספה יפול בחרב"
    },
    {
      "number": 16,
      "hebrew": "ועלליהם ירטשו לעיניהם ישסו בתיהם ונשיהם תשגלנה [תשכבנה]"
    },
    {
      "number": 17,
      "hebrew": "הנני מעיר עליהם את־מדי אשר־כסף לא יחשבו וזהב לא יחפצו־בו"
    },
    {
      "number": 18,
      "hebrew": "וקשתות נערים תרטשנה ופרי־בטן לא ירחמו על־בנים לא־תחוס עינם"
    },
    {
      "number": 19,
      "hebrew": "והיתה בבל צבי ממלכות תפארת גאון כשדים כמהפכת אלהים את־סדם ואת־עמרה"
    },
    {
      "number": 20,
      "hebrew": "לא־תשב לנצח ולא תשכן עד־דור ודור ולא־יהל שם ערבי ורעים לא־ירבצו שם"
    },
    {
      "number": 21,
      "hebrew": "ורבצו־שם ציים ומלאו בתיהם אחים ושכנו שם בנות יענה ושעירים ירקדו־שם"
    },
    {
      "number": 22,
      "hebrew": "וענה איים באלמנותיו ותנים בהיכלי ענג וקרוב לבוא עתה וימיה לא ימשכו"
    }
  ]
}