{
  "book": "Isaiah",
  "bookHebrew": "ישעיהו",
  "chapter": 8,
  "verses": [
    {
      "number": 1,
      "hebrew": "ויאמר יהוה אלי קח־לך גליון גדול וכתב עליו בחרט אנוש למהר שלל חש בז"
    },
    {
      "number": 2,
      "hebrew": "ואעידה לי עדים נאמנים את אוריה הכהן ואת־זכריהו בן יברכיהו"
    },
    {
      "number": 3,
      "hebrew": "ואקרב אל־הנביאה ותהר ותלד בן ויאמר יהוה אלי קרא שמו מהר שלל חש בז"
    },
    {
      "number": 4,
      "hebrew": "כי בטרם ידע הנער קרא אבי ואמי ישא את־חיל דמשק ואת שלל שמרון לפני מלך אשור"
    },
    {
      "number": 5,
      "hebrew": "ויסף יהוה דבר אלי עוד לאמר"
    },
    {
      "number": 6,
      "hebrew": "יען כי מאס העם הזה את מי השלח ההלכים לאט ומשוש את־רצין ובן־רמליהו"
    },
    {
      "number": 7,
      "hebrew": "ולכן הנה אדני מעלה עליהם את־מי הנהר העצומים והרבים את־מלך אשור ואת־כל־כבודו ועלה על־כל־אפיקיו והלך על־כל־גדותיו"
    },
    {
      "number": 8,
      "hebrew": "וחלף ביהודה שטף ועבר עד־צואר יגיע והיה מטות כנפיו מלא רחב־ארצך עמנו אל"
    },
    {
      "number": 9,
      "hebrew": "רעו עמים וחתו והאזינו כל מרחקי־ארץ התאזרו וחתו התאזרו וחתו"
    },
    {
      "number": 10,
      "hebrew": "עצו עצה ותפר דברו דבר ולא יקום כי עמנו אל"
    },
    {
      "number": 11,
      "hebrew": "כי כה אמר יהוה אלי כחזקת היד ויסרני מלכת בדרך העם־הזה לאמר"
    },
    {
      "number": 12,
      "hebrew": "לא־תאמרון קשר לכל אשר־יאמר העם הזה קשר ואת־מוראו לא־תיראו ולא תעריצו"
    },
    {
      "number": 13,
      "hebrew": "את־יהוה צבאות אתו תקדישו והוא מוראכם והוא מערצכם"
    },
    {
      "number": 14,
      "hebrew": "והיה למקדש ולאבן נגף ולצור מכשול לשני בתי ישראל לפח ולמוקש ליושב ירושלם"
    },
    {
      "number": 15,
      "hebrew": "וכשלו בם רבים ונפלו ונשברו ונוקשו ונלכדו"
    },
    {
      "number": 16,
      "hebrew": "צור תעודה חתום תורה בלמדי"
    },
    {
      "number": 17,
      "hebrew": "וחכיתי ליהוה המסתיר פניו מבית יעקב וקויתי־לו"
    },
    {
      "number": 18,
      "hebrew": "הנה אנכי והילדים אשר נתן־לי יהוה לאתות ולמופתים בישראל מעם יהוה צבאות השכן בהר ציון"
    },
    {
      "number": 19,
      "hebrew": "וכי־יאמרו אליכם דרשו אל־האבות ואל־הידענים המצפצפים והמהגים הלוא־עם אל־אלהיו ידרש בעד החיים אל־המתים"
    },
    {
      "number": 20,
      "hebrew": "לתורה ולתעודה אם־לא יאמרו כדבר הזה אשר אין־לו שחר"
    },
    {
      "number": 21,
      "hebrew": "ועבר בה נקשה ורעב והיה כי־ירעב והתקצף וקלל במלכו ובאלהיו ופנה למעלה"
    },
    {
      "number": 22,
      "hebrew": "ואל־ארץ יביט והנה צרה וחשכה מעוף צוקה ואפלה מנדח"
    },
    {
      "number": 23,
      "hebrew": "כי לא מועף לאשר מוצק לה כעת הראשון הקל ארצה זבלון וארצה נפתלי והאחרון הכביד דרך הים עבר הירדן גליל הגוים"
    }
  ]
}