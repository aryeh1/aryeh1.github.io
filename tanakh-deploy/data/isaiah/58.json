{
  "book": "Isaiah",
  "bookHebrew": "ישעיהו",
  "chapter": 58,
  "verses": [
    {
      "number": 1,
      "hebrew": "קרא בגרון אל־תחשך כשופר הרם קולך והגד לעמי פשעם ולבית יעקב חטאתם"
    },
    {
      "number": 2,
      "hebrew": "ואותי יום יום ידרשון ודעת דרכי יחפצון כגוי אשר־צדקה עשה ומשפט אלהיו לא עזב ישאלוני משפטי־צדק קרבת אלהים יחפצון"
    },
    {
      "number": 3,
      "hebrew": "למה צמנו ולא ראית ענינו נפשנו ולא תדע הן ביום צמכם תמצאו־חפץ וכל־עצביכם תנגשו"
    },
    {
      "number": 4,
      "hebrew": "הן לריב ומצה תצומו ולהכות באגרף רשע לא־תצומו כיום להשמיע במרום קולכם"
    },
    {
      "number": 5,
      "hebrew": "הכזה יהיה צום אבחרהו יום ענות אדם נפשו הלכף כאגמן ראשו ושק ואפר יציע הלזה תקרא־צום ויום רצון ליהוה"
    },
    {
      "number": 6,
      "hebrew": "הלוא זה צום אבחרהו פתח חרצבות רשע התר אגדות מוטה ושלח רצוצים חפשים וכל־מוטה תנתקו"
    },
    {
      "number": 7,
      "hebrew": "הלוא פרס לרעב לחמך ועניים מרודים תביא בית כי־תראה ערם וכסיתו ומבשרך לא תתעלם"
    },
    {
      "number": 8,
      "hebrew": "אז יבקע כשחר אורך וארכתך מהרה תצמח והלך לפניך צדקך כבוד יהוה יאספך"
    },
    {
      "number": 9,
      "hebrew": "אז תקרא ויהוה יענה תשוע ויאמר הנני אם־תסיר מתוכך מוטה שלח אצבע ודבר־און"
    },
    {
      "number": 10,
      "hebrew": "ותפק לרעב נפשך ונפש נענה תשביע וזרח בחשך אורך ואפלתך כצהרים"
    },
    {
      "number": 11,
      "hebrew": "ונחך יהוה תמיד והשביע בצחצחות נפשך ועצמתיך יחליץ והיית כגן רוה וכמוצא מים אשר לא־יכזבו מימיו"
    },
    {
      "number": 12,
      "hebrew": "ובנו ממך חרבות עולם מוסדי דור־ודור תקומם וקרא לך גדר פרץ משבב נתיבות לשבת"
    },
    {
      "number": 13,
      "hebrew": "אם־תשיב משבת רגלך עשות חפציך ביום קדשי וקראת לשבת ענג לקדוש יהוה מכבד וכבדתו מעשות דרכיך ממצוא חפצך ודבר דבר"
    },
    {
      "number": 14,
      "hebrew": "אז תתענג על־יהוה והרכבתיך על־במותי ארץ והאכלתיך נחלת יעקב אביך כי פי יהוה דבר"
    }
  ]
}