{
  "book": "Isaiah",
  "bookHebrew": "ישעיהו",
  "chapter": 23,
  "verses": [
    {
      "number": 1,
      "hebrew": "משא צר הילילו אניות תרשיש כי־שדד מבית מבוא מארץ כתים נגלה־למו"
    },
    {
      "number": 2,
      "hebrew": "דמו ישבי אי סחר צידון עבר ים מלאוך"
    },
    {
      "number": 3,
      "hebrew": "ובמים רבים זרע שחר קציר יאור תבואתה ותהי סחר גוים"
    },
    {
      "number": 4,
      "hebrew": "בושי צידון כי־אמר ים מעוז הים לאמר לא־חלתי ולא־ילדתי ולא גדלתי בחורים רוממתי בתולות"
    },
    {
      "number": 5,
      "hebrew": "כאשר־שמע למצרים יחילו כשמע צר"
    },
    {
      "number": 6,
      "hebrew": "עברו תרשישה הילילו ישבי אי"
    },
    {
      "number": 7,
      "hebrew": "הזאת לכם עליזה מימי־קדם קדמתה יבלוה רגליה מרחוק לגור"
    },
    {
      "number": 8,
      "hebrew": "מי יעץ זאת על־צר המעטירה אשר סחריה שרים כנעניה נכבדי־ארץ"
    },
    {
      "number": 9,
      "hebrew": "יהוה צבאות יעצה לחלל גאון כל־צבי להקל כל־נכבדי־ארץ"
    },
    {
      "number": 10,
      "hebrew": "עברי ארצך כיאר בת־תרשיש אין מזח עוד"
    },
    {
      "number": 11,
      "hebrew": "ידו נטה על־הים הרגיז ממלכות יהוה צוה אל־כנען לשמד מעזניה"
    },
    {
      "number": 12,
      "hebrew": "ויאמר לא־תוסיפי עוד לעלוז המעשקה בתולת בת־צידון כתיים [כתים] קומי עברי גם־שם לא־ינוח לך"
    },
    {
      "number": 13,
      "hebrew": "הן ארץ כשדים זה העם לא היה אשור יסדה לציים הקימו בחיניו [בחוניו] עררו ארמנותיה שמה למפלה"
    },
    {
      "number": 14,
      "hebrew": "הילילו אניות תרשיש כי שדד מעזכן"
    },
    {
      "number": 15,
      "hebrew": "והיה ביום ההוא ונשכחת צר שבעים שנה כימי מלך אחד מקץ שבעים שנה יהיה לצר כשירת הזונה"
    },
    {
      "number": 16,
      "hebrew": "קחי כנור סבי עיר זונה נשכחה היטיבי נגן הרבי־שיר למען תזכרי"
    },
    {
      "number": 17,
      "hebrew": "והיה מקץ שבעים שנה יפקד יהוה את־צר ושבה לאתננה וזנתה את־כל־ממלכות הארץ על־פני האדמה"
    },
    {
      "number": 18,
      "hebrew": "והיה סחרה ואתננה קדש ליהוה לא יאצר ולא יחסן כי לישבים לפני יהוה יהיה סחרה לאכל לשבעה ולמכסה עתיק"
    }
  ]
}