{
  "book": "Isaiah",
  "bookHebrew": "ישעיהו",
  "chapter": 48,
  "verses": [
    {
      "number": 1,
      "hebrew": "שמעו־זאת בית־יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו לא באמת ולא בצדקה"
    },
    {
      "number": 2,
      "hebrew": "כי־מעיר הקדש נקראו ועל־אלהי ישראל נסמכו יהוה צבאות שמו"
    },
    {
      "number": 3,
      "hebrew": "הראשנות מאז הגדתי ומפי יצאו ואשמיעם פתאם עשיתי ותבאנה"
    },
    {
      "number": 4,
      "hebrew": "מדעתי כי קשה אתה וגיד ברזל ערפך ומצחך נחושה"
    },
    {
      "number": 5,
      "hebrew": "ואגיד לך מאז בטרם תבוא השמעתיך פן־תאמר עצבי עשם ופסלי ונסכי צום"
    },
    {
      "number": 6,
      "hebrew": "שמעת חזה כלה ואתם הלוא תגידו השמעתיך חדשות מעתה ונצרות ולא ידעתם"
    },
    {
      "number": 7,
      "hebrew": "עתה נבראו ולא מאז ולפני־יום ולא שמעתם פן־תאמר הנה ידעתין"
    },
    {
      "number": 8,
      "hebrew": "גם לא־שמעת גם לא ידעת גם מאז לא־פתחה אזנך כי ידעתי בגוד תבגוד ופשע מבטן קרא לך"
    },
    {
      "number": 9,
      "hebrew": "למען שמי אאריך אפי ותהלתי אחטם־לך לבלתי הכריתך"
    },
    {
      "number": 10,
      "hebrew": "הנה צרפתיך ולא בכסף בחרתיך בכור עני"
    },
    {
      "number": 11,
      "hebrew": "למעני למעני אעשה כי איך יחל וכבודי לאחר לא־אתן"
    },
    {
      "number": 12,
      "hebrew": "שמע אלי יעקב וישראל מקראי אני־הוא אני ראשון אף אני אחרון"
    },
    {
      "number": 13,
      "hebrew": "אף־ידי יסדה ארץ וימיני טפחה שמים קרא אני אליהם יעמדו יחדו"
    },
    {
      "number": 14,
      "hebrew": "הקבצו כלכם ושמעו מי בהם הגיד את־אלה יהוה אהבו יעשה חפצו בבבל וזרעו כשדים"
    },
    {
      "number": 15,
      "hebrew": "אני אני דברתי אף־קראתיו הביאתיו והצליח דרכו"
    },
    {
      "number": 16,
      "hebrew": "קרבו אלי שמעו־זאת לא מראש בסתר דברתי מעת היותה שם אני ועתה אדני יהוה שלחני ורוחו"
    },
    {
      "number": 17,
      "hebrew": "כה־אמר יהוה גאלך קדוש ישראל אני יהוה אלהיך מלמדך להועיל מדריכך בדרך תלך"
    },
    {
      "number": 18,
      "hebrew": "לוא הקשבת למצותי ויהי כנהר שלומך וצדקתך כגלי הים"
    },
    {
      "number": 19,
      "hebrew": "ויהי כחול זרעך וצאצאי מעיך כמעתיו לא־יכרת ולא־ישמד שמו מלפני"
    },
    {
      "number": 20,
      "hebrew": "צאו מבבל ברחו מכשדים בקול רנה הגידו השמיעו זאת הוציאוה עד־קצה הארץ אמרו גאל יהוה עבדו יעקב"
    },
    {
      "number": 21,
      "hebrew": "ולא צמאו בחרבות הוליכם מים מצור הזיל למו ויבקע־צור ויזבו מים"
    },
    {
      "number": 22,
      "hebrew": "אין שלום אמר יהוה לרשעים"
    }
  ]
}