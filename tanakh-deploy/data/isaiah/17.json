{
  "book": "Isaiah",
  "bookHebrew": "ישעיהו",
  "chapter": 17,
  "verses": [
    {
      "number": 1,
      "hebrew": "משא דמשק הנה דמשק מוסר מעיר והיתה מעי מפלה"
    },
    {
      "number": 2,
      "hebrew": "עזבות ערי ערער לעדרים תהיינה ורבצו ואין מחריד"
    },
    {
      "number": 3,
      "hebrew": "ונשבת מבצר מאפרים וממלכה מדמשק ושאר ארם ככבוד בני־ישראל יהיו נאם יהוה צבאות"
    },
    {
      "number": 4,
      "hebrew": "והיה ביום ההוא ידל כבוד יעקב ומשמן בשרו ירזה"
    },
    {
      "number": 5,
      "hebrew": "והיה כאסף קציר קמה וזרעו שבלים יקצור והיה כמלקט שבלים בעמק רפאים"
    },
    {
      "number": 6,
      "hebrew": "ונשאר־בו עוללת כנקף זית שנים שלשה גרגרים בראש אמיר ארבעה חמשה בסעפיה פריה נאם־יהוה אלהי ישראל"
    },
    {
      "number": 7,
      "hebrew": "ביום ההוא ישעה האדם על־עשהו ועיניו אל־קדוש ישראל תראינה"
    },
    {
      "number": 8,
      "hebrew": "ולא ישעה אל־המזבחות מעשה ידיו ואשר עשו אצבעתיו לא יראה והאשרים והחמנים"
    },
    {
      "number": 9,
      "hebrew": "ביום ההוא יהיו ערי מעזו כעזובת החרש והאמיר אשר עזבו מפני בני ישראל והיתה שממה"
    },
    {
      "number": 10,
      "hebrew": "כי שכחת אלהי ישעך וצור מעזך לא זכרת על־כן תטעי נטעי נעמנים וזמרת זר תזרענו"
    },
    {
      "number": 11,
      "hebrew": "ביום נטעך תשגשגי ובבקר זרעך תפריחי נד קציר ביום נחלה וכאב אנוש"
    },
    {
      "number": 12,
      "hebrew": "הוי המון עמים רבים כהמות ימים יהמיון ושאון לאמים כשאון מים כבירים ישאון"
    },
    {
      "number": 13,
      "hebrew": "לאמים כשאון מים רבים ישאון וגער בו ונס ממרחק ורדף כמץ הרים לפני־רוח וכגלגל לפני סופה"
    },
    {
      "number": 14,
      "hebrew": "לעת ערב והנה בלהה בטרם בקר איננו זה חלק שוסינו וגורל לבזזינו"
    }
  ]
}