{
  "book": "Isaiah",
  "bookHebrew": "ישעיהו",
  "chapter": 19,
  "verses": [
    {
      "number": 1,
      "hebrew": "משא מצרים הנה יהוה רכב על־עב קל ובא מצרים ונעו אלילי מצרים מפניו ולבב מצרים ימס בקרבו"
    },
    {
      "number": 2,
      "hebrew": "וסכסכתי מצרים במצרים ונלחמו איש־באחיו ואיש ברעהו עיר בעיר ממלכה בממלכה"
    },
    {
      "number": 3,
      "hebrew": "ונבקה רוח־מצרים בקרבו ועצתו אבלע ודרשו אל־האלילים ואל־האטים ואל־האבות ואל־הידענים"
    },
    {
      "number": 4,
      "hebrew": "וסכרתי את־מצרים ביד אדנים קשה ומלך עז ימשל־בם נאם האדון יהוה צבאות"
    },
    {
      "number": 5,
      "hebrew": "ונשתו־מים מהים ונהר יחרב ויבש"
    },
    {
      "number": 6,
      "hebrew": "והאזניחו נהרות דללו וחרבו יארי מצור קנה וסוף קמלו"
    },
    {
      "number": 7,
      "hebrew": "ערות על־יאור על־פי יאור וכל מזרע יאור ייבש נדף ואיננו"
    },
    {
      "number": 8,
      "hebrew": "ואנו הדיגים ואבלו כל־משליכי ביאור חכה ופרשי מכמרת על־פני־מים אמללו"
    },
    {
      "number": 9,
      "hebrew": "ובשו עבדי פשתים שריקות וארגים חורי"
    },
    {
      "number": 10,
      "hebrew": "והיו שתתיה מדכאים כל־עשי שכר אגמי־נפש"
    },
    {
      "number": 11,
      "hebrew": "אך־אולים שרי צען חכמי יעצי פרעה עצה נבערה איך תאמרו אל־פרעה בן־חכמים אני בן־מלכי־קדם"
    },
    {
      "number": 12,
      "hebrew": "אים אפוא חכמיך ויגידו נא לך וידעו מה־יעץ יהוה צבאות על־מצרים"
    },
    {
      "number": 13,
      "hebrew": "נואלו שרי צען נשאו שרי נף התעו את־מצרים פנת שבטיה"
    },
    {
      "number": 14,
      "hebrew": "יהוה מסך בקרבה רוח עועים והתעו את־מצרים בכל־מעשהו כהתעות שכור בקיאו"
    },
    {
      "number": 15,
      "hebrew": "ולא־יהיה למצרים מעשה אשר יעשה ראש וזנב כפה ואגמון"
    },
    {
      "number": 16,
      "hebrew": "ביום ההוא יהיה מצרים כנשים וחרד ופחד מפני תנופת יד־יהוה צבאות אשר־הוא מניף עליו"
    },
    {
      "number": 17,
      "hebrew": "והיתה אדמת יהודה למצרים לחגא כל אשר יזכיר אתה אליו יפחד מפני עצת יהוה צבאות אשר־הוא יועץ עליו"
    },
    {
      "number": 18,
      "hebrew": "ביום ההוא יהיו חמש ערים בארץ מצרים מדברות שפת כנען ונשבעות ליהוה צבאות עיר ההרס יאמר לאחת"
    },
    {
      "number": 19,
      "hebrew": "ביום ההוא יהיה מזבח ליהוה בתוך ארץ מצרים ומצבה אצל־גבולה ליהוה"
    },
    {
      "number": 20,
      "hebrew": "והיה לאות ולעד ליהוה צבאות בארץ מצרים כי־יצעקו אל־יהוה מפני לחצים וישלח להם מושיע ורב והצילם"
    },
    {
      "number": 21,
      "hebrew": "ונודע יהוה למצרים וידעו מצרים את־יהוה ביום ההוא ועבדו זבח ומנחה ונדרו־נדר ליהוה ושלמו"
    },
    {
      "number": 22,
      "hebrew": "ונגף יהוה את־מצרים נגף ורפוא ושבו עד־יהוה ונעתר להם ורפאם"
    },
    {
      "number": 23,
      "hebrew": "ביום ההוא תהיה מסלה ממצרים אשורה ובא־אשור במצרים ומצרים באשור ועבדו מצרים את־אשור"
    },
    {
      "number": 24,
      "hebrew": "ביום ההוא יהיה ישראל שלישיה למצרים ולאשור ברכה בקרב הארץ"
    },
    {
      "number": 25,
      "hebrew": "אשר ברכו יהוה צבאות לאמר ברוך עמי מצרים ומעשה ידי אשור ונחלתי ישראל"
    }
  ]
}