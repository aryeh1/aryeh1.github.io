{
  "book": "Isaiah",
  "bookHebrew": "ישעיהו",
  "chapter": 24,
  "verses": [
    {
      "number": 1,
      "hebrew": "הנה יהוה בוקק הארץ ובולקה ועוה פניה והפיץ ישביה"
    },
    {
      "number": 2,
      "hebrew": "והיה כעם ככהן כעבד כאדניו כשפחה כגברתה כקונה כמוכר כמלוה כלוה כנשה כאשר נשא בו"
    },
    {
      "number": 3,
      "hebrew": "הבוק תבוק הארץ והבוז תבוז כי יהוה דבר את־הדבר הזה"
    },
    {
      "number": 4,
      "hebrew": "אבלה נבלה הארץ אמללה נבלה תבל אמללו מרום עם־הארץ"
    },
    {
      "number": 5,
      "hebrew": "והארץ חנפה תחת ישביה כי־עברו תורת חלפו חק הפרו ברית עולם"
    },
    {
      "number": 6,
      "hebrew": "על־כן אלה אכלה ארץ ויאשמו ישבי בה על־כן חרו ישבי ארץ ונשאר אנוש מזער"
    },
    {
      "number": 7,
      "hebrew": "אבל תירוש אמללה־גפן נאנחו כל־שמחי־לב"
    },
    {
      "number": 8,
      "hebrew": "שבת משוש תפים חדל שאון עליזים שבת משוש כנור"
    },
    {
      "number": 9,
      "hebrew": "בשיר לא ישתו־יין ימר שכר לשתיו"
    },
    {
      "number": 10,
      "hebrew": "נשברה קרית־תהו סגר כל־בית מבוא"
    },
    {
      "number": 11,
      "hebrew": "צוחה על־היין בחוצות ערבה כל־שמחה גלה משוש הארץ"
    },
    {
      "number": 12,
      "hebrew": "נשאר בעיר שמה ושאיה יכת־שער"
    },
    {
      "number": 13,
      "hebrew": "כי כה יהיה בקרב הארץ בתוך העמים כנקף זית כעוללת אם־כלה בציר"
    },
    {
      "number": 14,
      "hebrew": "המה ישאו קולם ירנו בגאון יהוה צהלו מים"
    },
    {
      "number": 15,
      "hebrew": "על־כן בארים כבדו יהוה באיי הים שם יהוה אלהי ישראל"
    },
    {
      "number": 16,
      "hebrew": "מכנף הארץ זמרת שמענו צבי לצדיק ואמר רזי־לי רזי־לי אוי לי בגדים בגדו ובגד בוגדים בגדו"
    },
    {
      "number": 17,
      "hebrew": "פחד ופחת ופח עליך יושב הארץ"
    },
    {
      "number": 18,
      "hebrew": "והיה הנס מקול הפחד יפל אל־הפחת והעולה מתוך הפחת ילכד בפח כי־ארבות ממרום נפתחו וירעשו מוסדי ארץ"
    },
    {
      "number": 19,
      "hebrew": "רעה התרעעה הארץ פור התפוררה ארץ מוט התמוטטה ארץ"
    },
    {
      "number": 20,
      "hebrew": "נוע תנוע ארץ כשכור והתנודדה כמלונה וכבד עליה פשעה ונפלה ולא־תסיף קום"
    },
    {
      "number": 21,
      "hebrew": "והיה ביום ההוא יפקד יהוה על־צבא המרום במרום ועל־מלכי האדמה על־האדמה"
    },
    {
      "number": 22,
      "hebrew": "ואספו אספה אסיר על־בור וסגרו על־מסגר ומרב ימים יפקדו"
    },
    {
      "number": 23,
      "hebrew": "וחפרה הלבנה ובושה החמה כי־מלך יהוה צבאות בהר ציון ובירושלם ונגד זקניו כבוד"
    }
  ]
}