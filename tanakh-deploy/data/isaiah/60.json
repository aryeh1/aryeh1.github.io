{
  "book": "Isaiah",
  "bookHebrew": "ישעיהו",
  "chapter": 60,
  "verses": [
    {
      "number": 1,
      "hebrew": "קומי אורי כי בא אורך וכבוד יהוה עליך זרח"
    },
    {
      "number": 2,
      "hebrew": "כי־הנה החשך יכסה־ארץ וערפל לאמים ועליך יזרח יהוה וכבודו עליך יראה"
    },
    {
      "number": 3,
      "hebrew": "והלכו גוים לאורך ומלכים לנגה זרחך"
    },
    {
      "number": 4,
      "hebrew": "שאי־סביב עיניך וראי כלם נקבצו באו־לך בניך מרחוק יבאו ובנתיך על־צד תאמנה"
    },
    {
      "number": 5,
      "hebrew": "אז תראי ונהרת ופחד ורחב לבבך כי־יהפך עליך המון ים חיל גוים יבאו לך"
    },
    {
      "number": 6,
      "hebrew": "שפעת גמלים תכסך בכרי מדין ועיפה כלם משבא יבאו זהב ולבונה ישאו ותהלת יהוה יבשרו"
    },
    {
      "number": 7,
      "hebrew": "כל־צאן קדר יקבצו לך אילי נביות ישרתונך יעלו על־רצון מזבחי ובית תפארתי אפאר"
    },
    {
      "number": 8,
      "hebrew": "מי־אלה כעב תעופינה וכיונים אל־ארבתיהם"
    },
    {
      "number": 9,
      "hebrew": "כי־לי איים יקוו ואניות תרשיש בראשנה להביא בניך מרחוק כספם וזהבם אתם לשם יהוה אלהיך ולקדוש ישראל כי פארך"
    },
    {
      "number": 10,
      "hebrew": "ובנו בני־נכר חמתיך ומלכיהם ישרתונך כי בקצפי הכיתיך וברצוני רחמתיך"
    },
    {
      "number": 11,
      "hebrew": "ופתחו שעריך תמיד יומם ולילה לא יסגרו להביא אליך חיל גוים ומלכיהם נהוגים"
    },
    {
      "number": 12,
      "hebrew": "כי־הגוי והממלכה אשר לא־יעבדוך יאבדו והגוים חרב יחרבו"
    },
    {
      "number": 13,
      "hebrew": "כבוד הלבנון אליך יבוא ברוש תדהר ותאשור יחדו לפאר מקום מקדשי ומקום רגלי אכבד"
    },
    {
      "number": 14,
      "hebrew": "והלכו אליך שחוח בני מעניך והשתחוו על־כפות רגליך כל־מנאציך וקראו לך עיר יהוה ציון קדוש ישראל"
    },
    {
      "number": 15,
      "hebrew": "תחת היותך עזובה ושנואה ואין עובר ושמתיך לגאון עולם משוש דור ודור"
    },
    {
      "number": 16,
      "hebrew": "וינקת חלב גוים ושד מלכים תינקי וידעת כי אני יהוה מושיעך וגאלך אביר יעקב"
    },
    {
      "number": 17,
      "hebrew": "תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה"
    },
    {
      "number": 18,
      "hebrew": "לא־ישמע עוד חמס בארצך שד ושבר בגבוליך וקראת ישועה חומתיך ושעריך תהלה"
    },
    {
      "number": 19,
      "hebrew": "לא־יהיה־לך עוד השמש לאור יומם ולנגה הירח לא־יאיר לך והיה־לך יהוה לאור עולם ואלהיך לתפארתך"
    },
    {
      "number": 20,
      "hebrew": "לא־יבוא עוד שמשך וירחך לא יאסף כי יהוה יהיה־לך לאור עולם ושלמו ימי אבלך"
    },
    {
      "number": 21,
      "hebrew": "ועמך כלם צדיקים לעולם יירשו ארץ נצר מטעו [מטעי] מעשה ידי להתפאר"
    },
    {
      "number": 22,
      "hebrew": "הקטן יהיה לאלף והצעיר לגוי עצום אני יהוה בעתה אחישנה"
    }
  ]
}