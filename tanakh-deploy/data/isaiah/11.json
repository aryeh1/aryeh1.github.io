{
  "book": "Isaiah",
  "bookHebrew": "ישעיהו",
  "chapter": 11,
  "verses": [
    {
      "number": 1,
      "hebrew": "ויצא חטר מגזע ישי ונצר משרשיו יפרה"
    },
    {
      "number": 2,
      "hebrew": "ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה"
    },
    {
      "number": 3,
      "hebrew": "והריחו ביראת יהוה ולא־למראה עיניו ישפוט ולא־למשמע אזניו יוכיח"
    },
    {
      "number": 4,
      "hebrew": "ושפט בצדק דלים והוכיח במישור לענוי־ארץ והכה־ארץ בשבט פיו וברוח שפתיו ימית רשע"
    },
    {
      "number": 5,
      "hebrew": "והיה צדק אזור מתניו והאמונה אזור חלציו"
    },
    {
      "number": 6,
      "hebrew": "וגר זאב עם־כבש ונמר עם־גדי ירבץ ועגל וכפיר ומריא יחדו ונער קטן נהג בם"
    },
    {
      "number": 7,
      "hebrew": "ופרה ודב תרעינה יחדו ירבצו ילדיהן ואריה כבקר יאכל־תבן"
    },
    {
      "number": 8,
      "hebrew": "ושעשע יונק על־חר פתן ועל מאורת צפעוני גמול ידו הדה"
    },
    {
      "number": 9,
      "hebrew": "לא־ירעו ולא־ישחיתו בכל־הר קדשי כי־מלאה הארץ דעה את־יהוה כמים לים מכסים"
    },
    {
      "number": 10,
      "hebrew": "והיה ביום ההוא שרש ישי אשר עמד לנס עמים אליו גוים ידרשו והיתה מנחתו כבוד"
    },
    {
      "number": 11,
      "hebrew": "והיה ביום ההוא יוסיף אדני שנית ידו לקנות את־שאר עמו אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים"
    },
    {
      "number": 12,
      "hebrew": "ונשא נס לגוים ואסף נדחי ישראל ונפצות יהודה יקבץ מארבע כנפות הארץ"
    },
    {
      "number": 13,
      "hebrew": "וסרה קנאת אפרים וצררי יהודה יכרתו אפרים לא־יקנא את־יהודה ויהודה לא־יצר את־אפרים"
    },
    {
      "number": 14,
      "hebrew": "ועפו בכתף פלשתים ימה יחדו יבזו את־בני־קדם אדום ומואב משלוח ידם ובני עמון משמעתם"
    },
    {
      "number": 15,
      "hebrew": "והחרים יהוה את לשון ים־מצרים והניף ידו על־הנהר בעים רוחו והכהו לשבעה נחלים והדריך בנעלים"
    },
    {
      "number": 16,
      "hebrew": "והיתה מסלה לשאר עמו אשר ישאר מאשור כאשר היתה לישראל ביום עלתו מארץ מצרים"
    }
  ]
}