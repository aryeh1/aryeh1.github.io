{
  "book": "Isaiah",
  "bookHebrew": "ישעיהו",
  "chapter": 41,
  "verses": [
    {
      "number": 1,
      "hebrew": "החרישו אלי איים ולאמים יחליפו כח יגשו אז ידברו יחדו למשפט נקרבה"
    },
    {
      "number": 2,
      "hebrew": "מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקש נדף קשתו"
    },
    {
      "number": 3,
      "hebrew": "ירדפם יעבור שלום ארח ברגליו לא יבוא"
    },
    {
      "number": 4,
      "hebrew": "מי־פעל ועשה קרא הדרות מראש אני יהוה ראשון ואת־אחרנים אני־הוא"
    },
    {
      "number": 5,
      "hebrew": "ראו איים וייראו קצות הארץ יחרדו קרבו ויאתיון"
    },
    {
      "number": 6,
      "hebrew": "איש את־רעהו יעזרו ולאחיו יאמר חזק"
    },
    {
      "number": 7,
      "hebrew": "ויחזק חרש את־צרף מחליק פטיש את־הולם פעם אמר לדבק טוב הוא ויחזקהו במסמרים לא ימוט"
    },
    {
      "number": 8,
      "hebrew": "ואתה ישראל עבדי יעקב אשר בחרתיך זרע אברהם אהבי"
    },
    {
      "number": 9,
      "hebrew": "אשר החזקתיך מקצות הארץ ומאציליה קראתיך ואמר לך עבדי־אתה בחרתיך ולא מאסתיך"
    },
    {
      "number": 10,
      "hebrew": "אל־תירא כי עמך־אני אל־תשתע כי־אני אלהיך אמצתיך אף־עזרתיך אף־תמכתיך בימין צדקי"
    },
    {
      "number": 11,
      "hebrew": "הן יבשו ויכלמו כל הנחרים בך יהיו כאין ויאבדו אנשי ריבך"
    },
    {
      "number": 12,
      "hebrew": "תבקשם ולא תמצאם אנשי מצתך יהיו כאין וכאפס אנשי מלחמתך"
    },
    {
      "number": 13,
      "hebrew": "כי אני יהוה אלהיך מחזיק ימינך האמר לך אל־תירא אני עזרתיך"
    },
    {
      "number": 14,
      "hebrew": "אל־תיראי תולעת יעקב מתי ישראל אני עזרתיך נאם־יהוה וגאלך קדוש ישראל"
    },
    {
      "number": 15,
      "hebrew": "הנה שמתיך למורג חרוץ חדש בעל פיפיות תדוש הרים ותדק וגבעות כמץ תשים"
    },
    {
      "number": 16,
      "hebrew": "תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל"
    },
    {
      "number": 17,
      "hebrew": "העניים והאביונים מבקשים מים ואין לשונם בצמא נשתה אני יהוה אענם אלהי ישראל לא אעזבם"
    },
    {
      "number": 18,
      "hebrew": "אפתח על־שפיים נהרות ובתוך בקעות מעינות אשים מדבר לאגם־מים וארץ ציה למוצאי מים"
    },
    {
      "number": 19,
      "hebrew": "אתן במדבר ארז שטה והדס ועץ שמן אשים בערבה ברוש תדהר ותאשור יחדו"
    },
    {
      "number": 20,
      "hebrew": "למען יראו וידעו וישימו וישכילו יחדו כי יד־יהוה עשתה זאת וקדוש ישראל בראה"
    },
    {
      "number": 21,
      "hebrew": "קרבו ריבכם יאמר יהוה הגישו עצמותיכם יאמר מלך יעקב"
    },
    {
      "number": 22,
      "hebrew": "יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו"
    },
    {
      "number": 23,
      "hebrew": "הגידו האתיות לאחור ונדעה כי אלהים אתם אף־תיטיבו ותרעו ונשתעה ונרא [ונראה] יחדו"
    },
    {
      "number": 24,
      "hebrew": "הן־אתם מאין ופעלכם מאפע תועבה יבחר בכם"
    },
    {
      "number": 25,
      "hebrew": "העירותי מצפון ויאת ממזרח־שמש יקרא בשמי ויבא סגנים כמו־חמר וכמו יוצר ירמס־טיט"
    },
    {
      "number": 26,
      "hebrew": "מי־הגיד מראש ונדעה ומלפנים ונאמר צדיק אף אין־מגיד אף אין משמיע אף אין־שמע אמריכם"
    },
    {
      "number": 27,
      "hebrew": "ראשון לציון הנה הנם ולירושלם מבשר אתן"
    },
    {
      "number": 28,
      "hebrew": "וארא ואין איש ומאלה ואין יועץ ואשאלם וישיבו דבר"
    },
    {
      "number": 29,
      "hebrew": "הן כלם און אפס מעשיהם רוח ותהו נסכיהם"
    }
  ]
}