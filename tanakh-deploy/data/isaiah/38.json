{
  "book": "Isaiah",
  "bookHebrew": "ישעיהו",
  "chapter": 38,
  "verses": [
    {
      "number": 1,
      "hebrew": "בימים ההם חלה חזקיהו למות ויבוא אליו ישעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה"
    },
    {
      "number": 2,
      "hebrew": "ויסב חזקיהו פניו אל־הקיר ויתפלל אל־יהוה"
    },
    {
      "number": 3,
      "hebrew": "ויאמר אנה יהוה זכר־נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול"
    },
    {
      "number": 4,
      "hebrew": "ויהי דבר־יהוה אל־ישעיהו לאמר"
    },
    {
      "number": 5,
      "hebrew": "הלוך ואמרת אל־חזקיהו כה־אמר יהוה אלהי דוד אביך שמעתי את־תפלתך ראיתי את־דמעתך הנני יוסף על־ימיך חמש עשרה שנה"
    },
    {
      "number": 6,
      "hebrew": "ומכף מלך־אשור אצילך ואת העיר הזאת וגנותי על־העיר הזאת"
    },
    {
      "number": 7,
      "hebrew": "וזה־לך האות מאת יהוה אשר יעשה יהוה את־הדבר הזה אשר דבר"
    },
    {
      "number": 8,
      "hebrew": "הנני משיב את־צל המעלות אשר ירדה במעלות אחז בשמש אחרנית עשר מעלות ותשב השמש עשר מעלות במעלות אשר ירדה"
    },
    {
      "number": 9,
      "hebrew": "מכתב לחזקיהו מלך־יהודה בחלתו ויחי מחליו"
    },
    {
      "number": 10,
      "hebrew": "אני אמרתי בדמי ימי אלכה בשערי שאול פקדתי יתר שנותי"
    },
    {
      "number": 11,
      "hebrew": "אמרתי לא־אראה יה יה בארץ החיים לא־אביט אדם עוד עם־יושבי חדל"
    },
    {
      "number": 12,
      "hebrew": "דורי נסע ונגלה מני כאהל רעי קפדתי כארג חיי מדלה יבצעני מיום עד־לילה תשלימני"
    },
    {
      "number": 13,
      "hebrew": "שויתי עד־בקר כארי כן ישבר כל־עצמותי מיום עד־לילה תשלימני"
    },
    {
      "number": 14,
      "hebrew": "כסוס עגור כן אצפצף אהגה כיונה דלו עיני למרום אדני עשקה־לי ערבני"
    },
    {
      "number": 15,
      "hebrew": "מה־אדבר ואמר־לי והוא עשה אדדה כל־שנותי על־מר נפשי"
    },
    {
      "number": 16,
      "hebrew": "אדני עליהם יחיו ולכל־בהן חיי רוחי ותחלימני והחיני"
    },
    {
      "number": 17,
      "hebrew": "הנה לשלום מר־לי מר ואתה חשקת נפשי משחת בלי כי השלכת אחרי גוך כל־חטאי"
    },
    {
      "number": 18,
      "hebrew": "כי לא שאול תודך מות יהללך לא־ישברו יורדי־בור אל־אמתך"
    },
    {
      "number": 19,
      "hebrew": "חי חי הוא יודך כמוני היום אב לבנים יודיע אל־אמתך"
    },
    {
      "number": 20,
      "hebrew": "יהוה להושיעני ונגנותי ננגן כל־ימי חיינו על־בית יהוה"
    },
    {
      "number": 21,
      "hebrew": "ויאמר ישעיהו ישאו דבלת תאנים וימרחו על־השחין ויחי"
    },
    {
      "number": 22,
      "hebrew": "ויאמר חזקיהו מה אות כי אעלה בית יהוה"
    }
  ]
}