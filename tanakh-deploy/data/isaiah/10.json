{
  "book": "Isaiah",
  "bookHebrew": "ישעיהו",
  "chapter": 10,
  "verses": [
    {
      "number": 1,
      "hebrew": "הוי החקקים חקקי־און ומכתבים עמל כתבו"
    },
    {
      "number": 2,
      "hebrew": "להטות מדין דלים ולגזל משפט עניי עמי להיות אלמנות שללם ואת־יתומים יבזו"
    },
    {
      "number": 3,
      "hebrew": "ומה־תעשו ליום פקדה ולשואה ממרחק תבוא על־מי תנוסו לעזרה ואנה תעזבו כבודכם"
    },
    {
      "number": 4,
      "hebrew": "בלתי כרע תחת אסיר ותחת הרוגים יפלו בכל־זאת לא־שב אפו ועוד ידו נטויה"
    },
    {
      "number": 5,
      "hebrew": "הוי אשור שבט אפי ומטה־הוא בידם זעמי"
    },
    {
      "number": 6,
      "hebrew": "בגוי חנף אשלחנו ועל־עם עברתי אצונו לשלל שלל ולבז בז ולשימו [ולשומו] מרמס כחמר חוצות"
    },
    {
      "number": 7,
      "hebrew": "והוא לא־כן ידמה ולבבו לא־כן יחשב כי להשמיד בלבבו ולהכרית גוים לא מעט"
    },
    {
      "number": 8,
      "hebrew": "כי יאמר הלא שרי יחדו מלכים"
    },
    {
      "number": 9,
      "hebrew": "הלא ככרכמיש כלנו אם־לא כארפד חמת אם־לא כדמשק שמרון"
    },
    {
      "number": 10,
      "hebrew": "כאשר מצאה ידי לממלכת האליל ופסיליהם מירושלם ומשמרון"
    },
    {
      "number": 11,
      "hebrew": "הלא כאשר עשיתי לשמרון ולאליליה כן אעשה לירושלם ולעצביה"
    },
    {
      "number": 12,
      "hebrew": "והיה כי־יבצע אדני את־כל־מעשהו בהר ציון ובירושלם אפקד על־פרי־גדל לבב מלך־אשור ועל־תפארת רום עיניו"
    },
    {
      "number": 13,
      "hebrew": "כי אמר בכח ידי עשיתי ובחכמתי כי נבנותי ואסיר גבולת עמים ועתידתיהם [ועתודותיהם] שושתי ואוריד כאביר יושבים"
    },
    {
      "number": 14,
      "hebrew": "ותמצא כקן ידי לחיל העמים וכאסף ביצים עזבות כל־הארץ אני אספתי ולא היה נדד כנף ופצה פה ומצפצף"
    },
    {
      "number": 15,
      "hebrew": "היתפאר הגרזן על החצב בו אם־יתגדל המשור על־מניפו כהניף שבט ואת־מרימיו כהרים מטה לא־עץ"
    },
    {
      "number": 16,
      "hebrew": "לכן ישלח האדון יהוה צבאות במשמניו רזון ותחת כבדו יקד יקד כיקוד אש"
    },
    {
      "number": 17,
      "hebrew": "והיה אור־ישראל לאש וקדושו ללהבה ובערה ואכלה שיתו ושמירו ביום אחד"
    },
    {
      "number": 18,
      "hebrew": "וכבוד יערו וכרמלו מנפש ועד־בשר יכלה והיה כמסס נסס"
    },
    {
      "number": 19,
      "hebrew": "ושאר עץ יערו מספר יהיו ונער יכתבם"
    },
    {
      "number": 20,
      "hebrew": "והיה ביום ההוא לא־יוסיף עוד שאר ישראל ופליטת בית־יעקב להשען על־מכהו ונשען על־יהוה קדוש ישראל באמת"
    },
    {
      "number": 21,
      "hebrew": "שאר ישוב שאר יעקב אל־אל גבור"
    },
    {
      "number": 22,
      "hebrew": "כי אם־יהיה עמך ישראל כחול הים שאר ישוב בו כליון חרוץ שוטף צדקה"
    },
    {
      "number": 23,
      "hebrew": "כי כלה ונחרצה אדני יהוה צבאות עשה בקרב כל־הארץ"
    },
    {
      "number": 24,
      "hebrew": "לכן כה־אמר אדני יהוה צבאות אל־תירא עמי ישב ציון מאשור בשבט יככה ומטהו ישא־עליך בדרך מצרים"
    },
    {
      "number": 25,
      "hebrew": "כי־עוד מעט מזער וכלה זעם ואפי על־תבליתם"
    },
    {
      "number": 26,
      "hebrew": "ועורר עליו יהוה צבאות שוט כמכת מדין בצור עורב ומטהו על־הים ונשאו בדרך מצרים"
    },
    {
      "number": 27,
      "hebrew": "והיה ביום ההוא יסור סבלו מעל שכמך ועלו מעל צוארך וחבל על מפני־שמן"
    },
    {
      "number": 28,
      "hebrew": "בא על־עית עבר במגרון למכמש יפקיד כליו"
    },
    {
      "number": 29,
      "hebrew": "עברו מעברה גבע מלון לנו חרדה הרמה גבעת שאול נסה"
    },
    {
      "number": 30,
      "hebrew": "צהלי קולך בת־גלים הקשיבי לישה עניה ענתות"
    },
    {
      "number": 31,
      "hebrew": "נדדה מדמנה ישבי הגבים העיזו"
    },
    {
      "number": 32,
      "hebrew": "עוד היום בנב לעמד ינפף ידו הר בית־[בת־] ציון גבעת ירושלם"
    },
    {
      "number": 33,
      "hebrew": "הנה האדון יהוה צבאות מסעף פארה במערצה ורמי הקומה גדועים והגבהים ישפלו"
    },
    {
      "number": 34,
      "hebrew": "ונקף סבכי היער בברזל והלבנון באדיר יפול"
    }
  ]
}