{
  "book": "Isaiah",
  "bookHebrew": "ישעיהו",
  "chapter": 6,
  "verses": [
    {
      "number": 1,
      "hebrew": "בשנת־מות המלך עזיהו ואראה את־אדני ישב על־כסא רם ונשא ושוליו מלאים את־ההיכל"
    },
    {
      "number": 2,
      "hebrew": "שרפים עמדים ממעל לו שש כנפים שש כנפים לאחד בשתים יכסה פניו ובשתים יכסה רגליו ובשתים יעופף"
    },
    {
      "number": 3,
      "hebrew": "וקרא זה אל־זה ואמר קדוש קדוש קדוש יהוה צבאות מלא כל־הארץ כבודו"
    },
    {
      "number": 4,
      "hebrew": "וינעו אמות הספים מקול הקורא והבית ימלא עשן"
    },
    {
      "number": 5,
      "hebrew": "ואמר אוי־לי כי־נדמיתי כי איש טמא־שפתים אנכי ובתוך עם־טמא שפתים אנכי יושב כי את־המלך יהוה צבאות ראו עיני"
    },
    {
      "number": 6,
      "hebrew": "ויעף אלי אחד מן־השרפים ובידו רצפה במלקחים לקח מעל המזבח"
    },
    {
      "number": 7,
      "hebrew": "ויגע על־פי ויאמר הנה נגע זה על־שפתיך וסר עונך וחטאתך תכפר"
    },
    {
      "number": 8,
      "hebrew": "ואשמע את־קול אדני אמר את־מי אשלח ומי ילך־לנו ואמר הנני שלחני"
    },
    {
      "number": 9,
      "hebrew": "ויאמר לך ואמרת לעם הזה שמעו שמוע ואל־תבינו וראו ראו ואל־תדעו"
    },
    {
      "number": 10,
      "hebrew": "השמן לב־העם הזה ואזניו הכבד ועיניו השע פן־יראה בעיניו ובאזניו ישמע ולבבו יבין ושב ורפא לו"
    },
    {
      "number": 11,
      "hebrew": "ואמר עד־מתי אדני ויאמר עד אשר אם־שאו ערים מאין יושב ובתים מאין אדם והאדמה תשאה שממה"
    },
    {
      "number": 12,
      "hebrew": "ורחק יהוה את־האדם ורבה העזובה בקרב הארץ"
    },
    {
      "number": 13,
      "hebrew": "ועוד בה עשריה ושבה והיתה לבער כאלה וכאלון אשר בשלכת מצבת בם זרע קדש מצבתה"
    }
  ]
}