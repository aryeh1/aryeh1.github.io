{
  "book": "Isaiah",
  "bookHebrew": "ישעיהו",
  "chapter": 26,
  "verses": [
    {
      "number": 1,
      "hebrew": "ביום ההוא יושר השיר־הזה בארץ יהודה עיר עז־לנו ישועה ישית חומות וחל"
    },
    {
      "number": 2,
      "hebrew": "פתחו שערים ויבא גוי־צדיק שמר אמנים"
    },
    {
      "number": 3,
      "hebrew": "יצר סמוך תצר שלום שלום כי בך בטוח"
    },
    {
      "number": 4,
      "hebrew": "בטחו ביהוה עדי־עד כי ביה יהוה צור עולמים"
    },
    {
      "number": 5,
      "hebrew": "כי השח ישבי מרום קריה נשגבה ישפילנה ישפילה עד־ארץ יגיענה עד־עפר"
    },
    {
      "number": 6,
      "hebrew": "תרמסנה רגל רגלי עני פעמי דלים"
    },
    {
      "number": 7,
      "hebrew": "ארח לצדיק מישרים ישר מעגל צדיק תפלס"
    },
    {
      "number": 8,
      "hebrew": "אף ארח משפטיך יהוה קוינוך לשמך ולזכרך תאות־נפש"
    },
    {
      "number": 9,
      "hebrew": "נפשי אויתיך בלילה אף־רוחי בקרבי אשחרך כי כאשר משפטיך לארץ צדק למדו ישבי תבל"
    },
    {
      "number": 10,
      "hebrew": "יחן רשע בל־למד צדק בארץ נכחות יעול ובל־יראה גאות יהוה"
    },
    {
      "number": 11,
      "hebrew": "יהוה רמה ידך בל־יחזיון יחזו ויבשו קנאת־עם אף־אש צריך תאכלם"
    },
    {
      "number": 12,
      "hebrew": "יהוה תשפת שלום לנו כי גם כל־מעשינו פעלת לנו"
    },
    {
      "number": 13,
      "hebrew": "יהוה אלהינו בעלונו אדנים זולתך לבד־בך נזכיר שמך"
    },
    {
      "number": 14,
      "hebrew": "מתים בל־יחיו רפאים בל־יקמו לכן פקדת ותשמידם ותאבד כל־זכר למו"
    },
    {
      "number": 15,
      "hebrew": "יספת לגוי יהוה יספת לגוי נכבדת רחקת כל־קצוי־ארץ"
    },
    {
      "number": 16,
      "hebrew": "יהוה בצר פקדוך צקון לחש מוסרך למו"
    },
    {
      "number": 17,
      "hebrew": "כמו הרה תקריב ללדת תחיל תזעק בחבליה כן היינו מפניך יהוה"
    },
    {
      "number": 18,
      "hebrew": "הרינו חלנו כמו ילדנו רוח ישועת בל־נעשה ארץ ובל־יפלו ישבי תבל"
    },
    {
      "number": 19,
      "hebrew": "יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל"
    },
    {
      "number": 20,
      "hebrew": "לך עמי בא בחדריך וסגר דלתיך [דלתך] בעדך חבי כמעט־רגע עד־יעבור־[יעבר־] זעם"
    },
    {
      "number": 21,
      "hebrew": "כי־הנה יהוה יצא ממקומו לפקד עון ישב־הארץ עליו וגלתה הארץ את־דמיה ולא־תכסה עוד על־הרוגיה"
    }
  ]
}