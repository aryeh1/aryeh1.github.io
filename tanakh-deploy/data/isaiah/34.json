{
  "book": "Isaiah",
  "bookHebrew": "ישעיהו",
  "chapter": 34,
  "verses": [
    {
      "number": 1,
      "hebrew": "קרבו גוים לשמע ולאמים הקשיבו תשמע הארץ ומלאה תבל וכל־צאצאיה"
    },
    {
      "number": 2,
      "hebrew": "כי קצף ליהוה על־כל־הגוים וחמה על־כל־צבאם החרימם נתנם לטבח"
    },
    {
      "number": 3,
      "hebrew": "וחלליהם ישלכו ופגריהם יעלה באשם ונמסו הרים מדמם"
    },
    {
      "number": 4,
      "hebrew": "ונמקו כל־צבא השמים ונגלו כספר השמים וכל־צבאם יבול כנבל עלה מגפן וכנבלת מתאנה"
    },
    {
      "number": 5,
      "hebrew": "כי־רותה בשמים חרבי הנה על־אדום תרד ועל־עם חרמי למשפט"
    },
    {
      "number": 6,
      "hebrew": "חרב ליהוה מלאה דם הדשנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום"
    },
    {
      "number": 7,
      "hebrew": "וירדו ראמים עמם ופרים עם־אבירים ורותה ארצם מדם ועפרם מחלב ידשן"
    },
    {
      "number": 8,
      "hebrew": "כי יום נקם ליהוה שנת שלומים לריב ציון"
    },
    {
      "number": 9,
      "hebrew": "ונהפכו נחליה לזפת ועפרה לגפרית והיתה ארצה לזפת בערה"
    },
    {
      "number": 10,
      "hebrew": "לילה ויומם לא תכבה לעולם יעלה עשנה מדור לדור תחרב לנצח נצחים אין עבר בה"
    },
    {
      "number": 11,
      "hebrew": "וירשוה קאת וקפוד וינשוף וערב ישכנו־בה ונטה עליה קו־תהו ואבני־בהו"
    },
    {
      "number": 12,
      "hebrew": "חריה ואין־שם מלוכה יקראו וכל־שריה יהיו אפס"
    },
    {
      "number": 13,
      "hebrew": "ועלתה ארמנתיה סירים קמוש וחוח במבצריה והיתה נוה תנים חציר לבנות יענה"
    },
    {
      "number": 14,
      "hebrew": "ופגשו ציים את־איים ושעיר על־רעהו יקרא אך־שם הרגיעה לילית ומצאה לה מנוח"
    },
    {
      "number": 15,
      "hebrew": "שמה קננה קפוז ותמלט ובקעה ודגרה בצלה אך־שם נקבצו דיות אשה רעותה"
    },
    {
      "number": 16,
      "hebrew": "דרשו מעל־ספר יהוה וקראו אחת מהנה לא נעדרה אשה רעותה לא פקדו כי־פי הוא צוה ורוחו הוא קבצן"
    },
    {
      "number": 17,
      "hebrew": "והוא־הפיל להן גורל וידו חלקתה להם בקו עד־עולם יירשוה לדור ודור ישכנו־בה"
    }
  ]
}