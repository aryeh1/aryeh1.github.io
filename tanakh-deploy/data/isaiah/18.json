{
  "book": "Isaiah",
  "bookHebrew": "ישעיהו",
  "chapter": 18,
  "verses": [
    {
      "number": 1,
      "hebrew": "הוי ארץ צלצל כנפים אשר מעבר לנהרי־כוש"
    },
    {
      "number": 2,
      "hebrew": "השלח בים צירים ובכלי־גמא על־פני־מים לכו מלאכים קלים אל־גוי ממשך ומורט אל־עם נורא מן־הוא והלאה גוי קו־קו ומבוסה אשר־בזאו נהרים ארצו"
    },
    {
      "number": 3,
      "hebrew": "כל־ישבי תבל ושכני ארץ כנשא־נס הרים תראו וכתקע שופר תשמעו"
    },
    {
      "number": 4,
      "hebrew": "כי כה אמר יהוה אלי אשקוטה [אשקטה] ואביטה במכוני כחם צח עלי־אור כעב טל בחם קציר"
    },
    {
      "number": 5,
      "hebrew": "כי־לפני קציר כתם־פרח ובסר גמל יהיה נצה וכרת הזלזלים במזמרות ואת־הנטישות הסיר התז"
    },
    {
      "number": 6,
      "hebrew": "יעזבו יחדו לעיט הרים ולבהמת הארץ וקץ עליו העיט וכל־בהמת הארץ עליו תחרף"
    },
    {
      "number": 7,
      "hebrew": "בעת ההיא יובל־שי ליהוה צבאות עם ממשך ומורט ומעם נורא מן־הוא והלאה גוי קו־קו ומבוסה אשר בזאו נהרים ארצו אל־מקום שם־יהוה צבאות הר־ציון"
    }
  ]
}