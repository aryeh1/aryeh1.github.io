{
  "book": "Isaiah",
  "bookHebrew": "ישעיהו",
  "chapter": 35,
  "verses": [
    {
      "number": 1,
      "hebrew": "יששום מדבר וציה ותגל ערבה ותפרח כחבצלת"
    },
    {
      "number": 2,
      "hebrew": "פרח תפרח ותגל אף גילת ורנן כבוד הלבנון נתן־לה הדר הכרמל והשרון המה יראו כבוד־יהוה הדר אלהינו"
    },
    {
      "number": 3,
      "hebrew": "חזקו ידים רפות וברכים כשלות אמצו"
    },
    {
      "number": 4,
      "hebrew": "אמרו לנמהרי־לב חזקו אל־תיראו הנה אלהיכם נקם יבוא גמול אלהים הוא יבוא וישעכם"
    },
    {
      "number": 5,
      "hebrew": "אז תפקחנה עיני עורים ואזני חרשים תפתחנה"
    },
    {
      "number": 6,
      "hebrew": "אז ידלג כאיל פסח ותרן לשון אלם כי־נבקעו במדבר מים ונחלים בערבה"
    },
    {
      "number": 7,
      "hebrew": "והיה השרב לאגם וצמאון למבועי מים בנוה תנים רבצה חציר לקנה וגמא"
    },
    {
      "number": 8,
      "hebrew": "והיה־שם מסלול ודרך ודרך הקדש יקרא לה לא־יעברנו טמא והוא־למו הלך דרך ואוילים לא יתעו"
    },
    {
      "number": 9,
      "hebrew": "לא־יהיה שם אריה ופריץ חיות בל־יעלנה לא תמצא שם והלכו גאולים"
    },
    {
      "number": 10,
      "hebrew": "ופדויי יהוה ישבון ובאו ציון ברנה ושמחת עולם על־ראשם ששון ושמחה ישיגו ונסו יגון ואנחה"
    }
  ]
}