{
  "book": "Zechariah",
  "bookHebrew": "זכריה",
  "chapter": 14,
  "verses": [
    {
      "number": 1,
      "hebrew": "הנה יום־בא ליהוה וחלק שללך בקרבך"
    },
    {
      "number": 2,
      "hebrew": "ואספתי את־כל־הגוים אל־ירושלם למלחמה ונלכדה העיר ונשסו הבתים והנשים תשגלנה [תשכבנה] ויצא חצי העיר בגולה ויתר העם לא יכרת מן־העיר"
    },
    {
      "number": 3,
      "hebrew": "ויצא יהוה ונלחם בגוים ההם כיום הלחמו ביום קרב"
    },
    {
      "number": 4,
      "hebrew": "ועמדו רגליו ביום־ההוא על־הר הזתים אשר על־פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו־נגבה"
    },
    {
      "number": 5,
      "hebrew": "ונסתם גיא־הרי כי־יגיע גי־הרים אל־אצל ונסתם כאשר נסתם מפני הרעש בימי עזיה מלך־יהודה ובא יהוה אלהי כל־קדשים עמך"
    },
    {
      "number": 6,
      "hebrew": "והיה ביום ההוא לא־יהיה אור יקרות יקפאון [וקפאון]"
    },
    {
      "number": 7,
      "hebrew": "והיה יום־אחד הוא יודע ליהוה לא־יום ולא־לילה והיה לעת־ערב יהיה־אור"
    },
    {
      "number": 8,
      "hebrew": "והיה ביום ההוא יצאו מים־חיים מירושלם חצים אל־הים הקדמוני וחצים אל־הים האחרון בקיץ ובחרף יהיה"
    },
    {
      "number": 9,
      "hebrew": "והיה יהוה למלך על־כל־הארץ ביום ההוא יהיה יהוה אחד ושמו אחד"
    },
    {
      "number": 10,
      "hebrew": "יסוב כל־הארץ כערבה מגבע לרמון נגב ירושלם וראמה וישבה תחתיה למשער בנימן עד־מקום שער הראשון עד־שער הפנים ומגדל חננאל עד יקבי המלך"
    },
    {
      "number": 11,
      "hebrew": "וישבו בה וחרם לא יהיה־עוד וישבה ירושלם לבטח"
    },
    {
      "number": 12,
      "hebrew": "וזאת תהיה המגפה אשר יגף יהוה את־כל־העמים אשר צבאו על־ירושלם המק בשרו והוא עמד על־רגליו ועיניו תמקנה בחריהן ולשונו תמק בפיהם"
    },
    {
      "number": 13,
      "hebrew": "והיה ביום ההוא תהיה מהומת־יהוה רבה בהם והחזיקו איש יד רעהו ועלתה ידו על־יד רעהו"
    },
    {
      "number": 14,
      "hebrew": "וגם־יהודה תלחם בירושלם ואסף חיל כל־הגוים סביב זהב וכסף ובגדים לרב מאד"
    },
    {
      "number": 15,
      "hebrew": "וכן תהיה מגפת הסוס הפרד הגמל והחמור וכל־הבהמה אשר יהיה במחנות ההמה כמגפה הזאת"
    },
    {
      "number": 16,
      "hebrew": "והיה כל־הנותר מכל־הגוים הבאים על־ירושלם ועלו מדי שנה בשנה להשתחות למלך יהוה צבאות ולחג את־חג הסכות"
    },
    {
      "number": 17,
      "hebrew": "והיה אשר לא־יעלה מאת משפחות הארץ אל־ירושלם להשתחות למלך יהוה צבאות ולא עליהם יהיה הגשם"
    },
    {
      "number": 18,
      "hebrew": "ואם־משפחת מצרים לא־תעלה ולא באה ולא עליהם תהיה המגפה אשר יגף יהוה את־הגוים אשר לא יעלו לחג את־חג הסכות"
    },
    {
      "number": 19,
      "hebrew": "זאת תהיה חטאת מצרים וחטאת כל־הגוים אשר לא יעלו לחג את־חג הסכות"
    },
    {
      "number": 20,
      "hebrew": "ביום ההוא יהיה על־מצלות הסוס קדש ליהוה והיה הסירות בבית יהוה כמזרקים לפני המזבח"
    },
    {
      "number": 21,
      "hebrew": "והיה כל־סיר בירושלם וביהודה קדש ליהוה צבאות ובאו כל־הזבחים ולקחו מהם ובשלו בהם ולא־יהיה כנעני עוד בבית־יהוה צבאות ביום ההוא"
    }
  ]
}