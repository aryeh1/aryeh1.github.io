{
  "book": "Zechariah",
  "bookHebrew": "זכריה",
  "chapter": 4,
  "verses": [
    {
      "number": 1,
      "hebrew": "וישב המלאך הדבר בי ויעירני כאיש אשר־יעור משנתו"
    },
    {
      "number": 2,
      "hebrew": "ויאמר אלי מה אתה ראה ויאמר [ואמר] ראיתי והנה מנורת זהב כלה וגלה על־ראשה ושבעה נרתיה עליה שבעה ושבעה מוצקות לנרות אשר על־ראשה"
    },
    {
      "number": 3,
      "hebrew": "ושנים זיתים עליה אחד מימין הגלה ואחד על־שמאלה"
    },
    {
      "number": 4,
      "hebrew": "ואען ואמר אל־המלאך הדבר בי לאמר מה־אלה אדני"
    },
    {
      "number": 5,
      "hebrew": "ויען המלאך הדבר בי ויאמר אלי הלוא ידעת מה־המה אלה ואמר לא אדני"
    },
    {
      "number": 6,
      "hebrew": "ויען ויאמר אלי לאמר זה דבר־יהוה אל־זרבבל לאמר לא בחיל ולא בכח כי אם־ברוחי אמר יהוה צבאות"
    },
    {
      "number": 7,
      "hebrew": "מי־אתה הר־הגדול לפני זרבבל למישר והוציא את־האבן הראשה תשאות חן חן לה"
    },
    {
      "number": 8,
      "hebrew": "ויהי דבר־יהוה אלי לאמר"
    },
    {
      "number": 9,
      "hebrew": "ידי זרבבל יסדו הבית הזה וידיו תבצענה וידעת כי־יהוה צבאות שלחני אליכם"
    },
    {
      "number": 10,
      "hebrew": "כי מי בז ליום קטנות ושמחו וראו את־האבן הבדיל ביד זרבבל שבעה־אלה עיני יהוה המה משוטטים בכל־הארץ"
    },
    {
      "number": 11,
      "hebrew": "ואען ואמר אליו מה־שני הזיתים האלה על־ימין המנורה ועל־שמאולה"
    },
    {
      "number": 12,
      "hebrew": "ואען שנית ואמר אליו מה־שתי שבלי הזיתים אשר ביד שני צנתרות הזהב המריקים מעליהם הזהב"
    },
    {
      "number": 13,
      "hebrew": "ויאמר אלי לאמר הלוא ידעת מה־אלה ואמר לא אדני"
    },
    {
      "number": 14,
      "hebrew": "ויאמר אלה שני בני־היצהר העמדים על־אדון כל־הארץ"
    }
  ]
}