{
  "book": "II Kings",
  "bookHebrew": "מלכים ב",
  "chapter": 5,
  "verses": [
    {
      "number": 1,
      "hebrew": "ונעמן שר־צבא מלך־ארם היה איש גדול לפני אדניו ונשא פנים כי־בו נתן־יהוה תשועה לארם והאיש היה גבור חיל מצרע"
    },
    {
      "number": 2,
      "hebrew": "וארם יצאו גדודים וישבו מארץ ישראל נערה קטנה ותהי לפני אשת נעמן"
    },
    {
      "number": 3,
      "hebrew": "ותאמר אל־גברתה אחלי אדני לפני הנביא אשר בשמרון אז יאסף אתו מצרעתו"
    },
    {
      "number": 4,
      "hebrew": "ויבא ויגד לאדניו לאמר כזאת וכזאת דברה הנערה אשר מארץ ישראל"
    },
    {
      "number": 5,
      "hebrew": "ויאמר מלך־ארם לך־בא ואשלחה ספר אל־מלך ישראל וילך ויקח בידו עשר ככרי־כסף וששת אלפים זהב ועשר חליפות בגדים"
    },
    {
      "number": 6,
      "hebrew": "ויבא הספר אל־מלך ישראל לאמר ועתה כבוא הספר הזה אליך הנה שלחתי אליך את־נעמן עבדי ואספתו מצרעתו"
    },
    {
      "number": 7,
      "hebrew": "ויהי כקרא מלך־ישראל את־הספר ויקרע בגדיו ויאמר האלהים אני להמית ולהחיות כי־זה שלח אלי לאסף איש מצרעתו כי אך־דעו־נא וראו כי־מתאנה הוא לי"
    },
    {
      "number": 8,
      "hebrew": "ויהי כשמע אלישע איש־האלהים כי־קרע מלך־ישראל את־בגדיו וישלח אל־המלך לאמר למה קרעת בגדיך יבא־נא אלי וידע כי יש נביא בישראל"
    },
    {
      "number": 9,
      "hebrew": "ויבא נעמן בסוסו [בסוסיו] וברכבו ויעמד פתח־הבית לאלישע"
    },
    {
      "number": 10,
      "hebrew": "וישלח אליו אלישע מלאך לאמר הלוך ורחצת שבע־פעמים בירדן וישב בשרך לך וטהר"
    },
    {
      "number": 11,
      "hebrew": "ויקצף נעמן וילך ויאמר הנה אמרתי אלי יצא יצוא ועמד וקרא בשם־יהוה אלהיו והניף ידו אל־המקום ואסף המצרע"
    },
    {
      "number": 12,
      "hebrew": "הלא טוב אבנה [אמנה] ופרפר נהרות דמשק מכל מימי ישראל הלא־ארחץ בהם וטהרתי ויפן וילך בחמה"
    },
    {
      "number": 13,
      "hebrew": "ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה ואף כי־אמר אליך רחץ וטהר"
    },
    {
      "number": 14,
      "hebrew": "וירד ויטבל בירדן שבע פעמים כדבר איש האלהים וישב בשרו כבשר נער קטן ויטהר"
    },
    {
      "number": 15,
      "hebrew": "וישב אל־איש האלהים הוא וכל־מחנהו ויבא ויעמד לפניו ויאמר הנה־נא ידעתי כי אין אלהים בכל־הארץ כי אם־בישראל ועתה קח־נא ברכה מאת עבדך"
    },
    {
      "number": 16,
      "hebrew": "ויאמר חי־יהוה אשר־עמדתי לפניו אם־אקח ויפצר־בו לקחת וימאן"
    },
    {
      "number": 17,
      "hebrew": "ויאמר נעמן ולא יתן־נא לעבדך משא צמד־פרדים אדמה כי לוא־יעשה עוד עבדך עלה וזבח לאלהים אחרים כי אם־ליהוה"
    },
    {
      "number": 18,
      "hebrew": "לדבר הזה יסלח יהוה לעבדך בבוא אדני בית־רמון להשתחות שמה והוא נשען על־ידי והשתחויתי בית רמן בהשתחויתי בית רמן יסלח־נא יהוה לעבדך בדבר הזה"
    },
    {
      "number": 19,
      "hebrew": "ויאמר לו לך לשלום וילך מאתו כברת־ארץ"
    },
    {
      "number": 20,
      "hebrew": "ויאמר גיחזי נער אלישע איש־האלהים הנה חשך אדני את־נעמן הארמי הזה מקחת מידו את אשר־הביא חי־יהוה כי־אם־רצתי אחריו ולקחתי מאתו מאומה"
    },
    {
      "number": 21,
      "hebrew": "וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השלום"
    },
    {
      "number": 22,
      "hebrew": "ויאמר שלום אדני שלחני לאמר הנה עתה זה באו אלי שני־נערים מהר אפרים מבני הנביאים תנה־נא להם ככר־כסף ושתי חלפות בגדים"
    },
    {
      "number": 23,
      "hebrew": "ויאמר נעמן הואל קח ככרים ויפרץ־בו ויצר ככרים כסף בשני חרטים ושתי חלפות בגדים ויתן אל־שני נעריו וישאו לפניו"
    },
    {
      "number": 24,
      "hebrew": "ויבא אל־העפל ויקח מידם ויפקד בבית וישלח את־האנשים וילכו"
    },
    {
      "number": 25,
      "hebrew": "והוא־בא ויעמד אל־אדניו ויאמר אליו אלישע מאן [מאין] גחזי ויאמר לא־הלך עבדך אנה ואנה"
    },
    {
      "number": 26,
      "hebrew": "ויאמר אליו לא־לבי הלך כאשר הפך־איש מעל מרכבתו לקראתך העת לקחת את־הכסף ולקחת בגדים וזיתים וכרמים וצאן ובקר ועבדים ושפחות"
    },
    {
      "number": 27,
      "hebrew": "וצרעת נעמן תדבק־בך ובזרעך לעולם ויצא מלפניו מצרע כשלג"
    }
  ]
}