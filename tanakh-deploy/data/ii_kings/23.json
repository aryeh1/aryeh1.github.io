{
  "book": "II Kings",
  "bookHebrew": "מלכים ב",
  "chapter": 23,
  "verses": [
    {
      "number": 1,
      "hebrew": "וישלח המלך ויאספו אליו כל־זקני יהודה וירושלם"
    },
    {
      "number": 2,
      "hebrew": "ויעל המלך בית־יהוה וכל־איש יהודה וכל־ישבי ירושלם אתו והכהנים והנביאים וכל־העם למקטן ועד־גדול ויקרא באזניהם את־כל־דברי ספר הברית הנמצא בבית יהוה"
    },
    {
      "number": 3,
      "hebrew": "ויעמד המלך על־העמוד ויכרת את־הברית לפני יהוה ללכת אחר יהוה ולשמר מצותיו ואת־עדותיו ואת־חקתיו בכל־לב ובכל־נפש להקים את־דברי הברית הזאת הכתבים על־הספר הזה ויעמד כל־העם בברית"
    },
    {
      "number": 4,
      "hebrew": "ויצו המלך את־חלקיהו הכהן הגדול ואת־כהני המשנה ואת־שמרי הסף להוציא מהיכל יהוה את כל־הכלים העשוים לבעל ולאשרה ולכל צבא השמים וישרפם מחוץ לירושלם בשדמות קדרון ונשא את־עפרם בית־אל"
    },
    {
      "number": 5,
      "hebrew": "והשבית את־הכמרים אשר נתנו מלכי יהודה ויקטר בבמות בערי יהודה ומסבי ירושלם ואת־המקטרים לבעל לשמש ולירח ולמזלות ולכל צבא השמים"
    },
    {
      "number": 6,
      "hebrew": "ויצא את־האשרה מבית יהוה מחוץ לירושלם אל־נחל קדרון וישרף אתה בנחל קדרון וידק לעפר וישלך את־עפרה על־קבר בני העם"
    },
    {
      "number": 7,
      "hebrew": "ויתץ את־בתי הקדשים אשר בבית יהוה אשר הנשים ארגות שם בתים לאשרה"
    },
    {
      "number": 8,
      "hebrew": "ויבא את־כל־הכהנים מערי יהודה ויטמא את־הבמות אשר קטרו־שמה הכהנים מגבע עד־באר שבע ונתץ את־במות השערים אשר־פתח שער יהושע שר־העיר אשר־על־שמאול איש בשער העיר"
    },
    {
      "number": 9,
      "hebrew": "אך לא יעלו כהני הבמות אל־מזבח יהוה בירושלם כי אם־אכלו מצות בתוך אחיהם"
    },
    {
      "number": 10,
      "hebrew": "וטמא את־התפת אשר בגי בני־[בן־] הנם לבלתי להעביר איש את־בנו ואת־בתו באש למלך"
    },
    {
      "number": 11,
      "hebrew": "וישבת את־הסוסים אשר נתנו מלכי יהודה לשמש מבא בית־יהוה אל־לשכת נתן־מלך הסריס אשר בפרורים ואת־מרכבות השמש שרף באש"
    },
    {
      "number": 12,
      "hebrew": "ואת־המזבחות אשר על־הגג עלית אחז אשר־עשו מלכי יהודה ואת־המזבחות אשר־עשה מנשה בשתי חצרות בית־יהוה נתץ המלך וירץ משם והשליך את־עפרם אל־נחל קדרון"
    },
    {
      "number": 13,
      "hebrew": "ואת־הבמות אשר על־פני ירושלם אשר מימין להר־המשחית אשר בנה שלמה מלך־ישראל לעשתרת שקץ צידנים ולכמוש שקץ מואב ולמלכם תועבת בני־עמון טמא המלך"
    },
    {
      "number": 14,
      "hebrew": "ושבר את־המצבות ויכרת את־האשרים וימלא את־מקומם עצמות אדם"
    },
    {
      "number": 15,
      "hebrew": "וגם את־המזבח אשר בבית־אל הבמה אשר עשה ירבעם בן־נבט אשר החטיא את־ישראל גם את־המזבח ההוא ואת־הבמה נתץ וישרף את־הבמה הדק לעפר ושרף אשרה"
    },
    {
      "number": 16,
      "hebrew": "ויפן יאשיהו וירא את־הקברים אשר־שם בהר וישלח ויקח את־העצמות מן־הקברים וישרף על־המזבח ויטמאהו כדבר יהוה אשר קרא איש האלהים אשר קרא את־הדברים האלה"
    },
    {
      "number": 17,
      "hebrew": "ויאמר מה הציון הלז אשר אני ראה ויאמרו אליו אנשי העיר הקבר איש־האלהים אשר־בא מיהודה ויקרא את־הדברים האלה אשר עשית על המזבח בית־אל"
    },
    {
      "number": 18,
      "hebrew": "ויאמר הניחו לו איש אל־ינע עצמתיו וימלטו עצמתיו את עצמות הנביא אשר־בא משמרון"
    },
    {
      "number": 19,
      "hebrew": "וגם את־כל־בתי הבמות אשר בערי שמרון אשר עשו מלכי ישראל להכעיס הסיר יאשיהו ויעש להם ככל־המעשים אשר עשה בבית־אל"
    },
    {
      "number": 20,
      "hebrew": "ויזבח את־כל־כהני הבמות אשר־שם על־המזבחות וישרף את־עצמות אדם עליהם וישב ירושלם"
    },
    {
      "number": 21,
      "hebrew": "ויצו המלך את־כל־העם לאמר עשו פסח ליהוה אלהיכם ככתוב על ספר הברית הזה"
    },
    {
      "number": 22,
      "hebrew": "כי לא נעשה כפסח הזה מימי השפטים אשר שפטו את־ישראל וכל ימי מלכי ישראל ומלכי יהודה"
    },
    {
      "number": 23,
      "hebrew": "כי אם־בשמנה עשרה שנה למלך יאשיהו נעשה הפסח הזה ליהוה בירושלם"
    },
    {
      "number": 24,
      "hebrew": "וגם את־האבות ואת־הידענים ואת־התרפים ואת־הגללים ואת כל־השקצים אשר נראו בארץ יהודה ובירושלם בער יאשיהו למען הקים את־דברי התורה הכתבים על־הספר אשר מצא חלקיהו הכהן בית יהוה"
    },
    {
      "number": 25,
      "hebrew": "וכמהו לא־היה לפניו מלך אשר־שב אל־יהוה בכל־לבבו ובכל־נפשו ובכל־מאדו ככל תורת משה ואחריו לא־קם כמהו"
    },
    {
      "number": 26,
      "hebrew": "אך לא־שב יהוה מחרון אפו הגדול אשר־חרה אפו ביהודה על כל־הכעסים אשר הכעיסו מנשה"
    },
    {
      "number": 27,
      "hebrew": "ויאמר יהוה גם את־יהודה אסיר מעל פני כאשר הסרתי את־ישראל ומאסתי את־העיר הזאת אשר־בחרתי את־ירושלם ואת־הבית אשר אמרתי יהיה שמי שם"
    },
    {
      "number": 28,
      "hebrew": "ויתר דברי יאשיהו וכל־אשר עשה הלא־הם כתובים על־ספר דברי הימים למלכי יהודה"
    },
    {
      "number": 29,
      "hebrew": "בימיו עלה פרעה נכה מלך־מצרים על־מלך אשור על־נהר־פרת וילך המלך יאשיהו לקראתו וימיתהו במגדו כראתו אתו"
    },
    {
      "number": 30,
      "hebrew": "וירכבהו עבדיו מת ממגדו ויבאהו ירושלם ויקברהו בקברתו ויקח עם־הארץ את־יהואחז בן־יאשיהו וימשחו אתו וימליכו אתו תחת אביו"
    },
    {
      "number": 31,
      "hebrew": "בן־עשרים ושלש שנה יהואחז במלכו ושלשה חדשים מלך בירושלם ושם אמו חמוטל בת־ירמיהו מלבנה"
    },
    {
      "number": 32,
      "hebrew": "ויעש הרע בעיני יהוה ככל אשר־עשו אבתיו"
    },
    {
      "number": 33,
      "hebrew": "ויאסרהו פרעה נכה ברבלה בארץ חמת במלך [ממלך] בירושלם ויתן־ענש על־הארץ מאה ככר־כסף וככר זהב"
    },
    {
      "number": 34,
      "hebrew": "וימלך פרעה נכה את־אליקים בן־יאשיהו תחת יאשיהו אביו ויסב את־שמו יהויקים ואת־יהואחז לקח ויבא מצרים וימת שם"
    },
    {
      "number": 35,
      "hebrew": "והכסף והזהב נתן יהויקים לפרעה אך העריך את־הארץ לתת את־הכסף על־פי פרעה איש כערכו נגש את־הכסף ואת־הזהב את־עם הארץ לתת לפרעה נכה"
    },
    {
      "number": 36,
      "hebrew": "בן־עשרים וחמש שנה יהויקים במלכו ואחת עשרה שנה מלך בירושלם ושם אמו זבידה [זבודה] בת־פדיה מן־רומה"
    },
    {
      "number": 37,
      "hebrew": "ויעש הרע בעיני יהוה ככל אשר־עשו אבתיו"
    }
  ]
}