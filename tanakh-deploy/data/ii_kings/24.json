{
  "book": "II Kings",
  "bookHebrew": "מלכים ב",
  "chapter": 24,
  "verses": [
    {
      "number": 1,
      "hebrew": "בימיו עלה נבכדנאצר מלך בבל ויהי־לו יהויקים עבד שלש שנים וישב וימרד־בו"
    },
    {
      "number": 2,
      "hebrew": "וישלח יהוה בו את־גדודי כשדים ואת־גדודי ארם ואת גדודי מואב ואת גדודי בני־עמון וישלחם ביהודה להאבידו כדבר יהוה אשר דבר ביד עבדיו הנביאים"
    },
    {
      "number": 3,
      "hebrew": "אך על־פי יהוה היתה ביהודה להסיר מעל פניו בחטאת מנשה ככל אשר עשה"
    },
    {
      "number": 4,
      "hebrew": "וגם דם־הנקי אשר שפך וימלא את־ירושלם דם נקי ולא־אבה יהוה לסלח"
    },
    {
      "number": 5,
      "hebrew": "ויתר דברי יהויקים וכל־אשר עשה הלא־הם כתובים על־ספר דברי הימים למלכי יהודה"
    },
    {
      "number": 6,
      "hebrew": "וישכב יהויקים עם־אבתיו וימלך יהויכין בנו תחתיו"
    },
    {
      "number": 7,
      "hebrew": "ולא־הסיף עוד מלך מצרים לצאת מארצו כי־לקח מלך בבל מנחל מצרים עד־נהר־פרת כל אשר היתה למלך מצרים"
    },
    {
      "number": 8,
      "hebrew": "בן־שמנה עשרה שנה יהויכין במלכו ושלשה חדשים מלך בירושלם ושם אמו נחשתא בת־אלנתן מירושלם"
    },
    {
      "number": 9,
      "hebrew": "ויעש הרע בעיני יהוה ככל אשר־עשה אביו"
    },
    {
      "number": 10,
      "hebrew": "בעת ההיא עלה [עלו] עבדי נבכדנאצר מלך־בבל ירושלם ותבא העיר במצור"
    },
    {
      "number": 11,
      "hebrew": "ויבא נבוכדנאצר מלך־בבל על־העיר ועבדיו צרים עליה"
    },
    {
      "number": 12,
      "hebrew": "ויצא יהויכין מלך־יהודה על־מלך בבל הוא ואמו ועבדיו ושריו וסריסיו ויקח אתו מלך בבל בשנת שמנה למלכו"
    },
    {
      "number": 13,
      "hebrew": "ויוצא משם את־כל־אוצרות בית יהוה ואוצרות בית המלך ויקצץ את־כל־כלי הזהב אשר עשה שלמה מלך־ישראל בהיכל יהוה כאשר דבר יהוה"
    },
    {
      "number": 14,
      "hebrew": "והגלה את־כל־ירושלם ואת־כל־השרים ואת כל־גבורי החיל עשרה [עשרת] אלפים גולה וכל־החרש והמסגר לא נשאר זולת דלת עם־הארץ"
    },
    {
      "number": 15,
      "hebrew": "ויגל את־יהויכין בבלה ואת־אם המלך ואת־נשי המלך ואת־סריסיו ואת אולי [אילי] הארץ הוליך גולה מירושלם בבלה"
    },
    {
      "number": 16,
      "hebrew": "ואת כל־אנשי החיל שבעת אלפים והחרש והמסגר אלף הכל גבורים עשי מלחמה ויביאם מלך־בבל גולה בבלה"
    },
    {
      "number": 17,
      "hebrew": "וימלך מלך־בבל את־מתניה דדו תחתיו ויסב את־שמו צדקיהו"
    },
    {
      "number": 18,
      "hebrew": "בן־עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל [חמוטל] בת־ירמיהו מלבנה"
    },
    {
      "number": 19,
      "hebrew": "ויעש הרע בעיני יהוה ככל אשר־עשה יהויקים"
    },
    {
      "number": 20,
      "hebrew": "כי על־אף יהוה היתה בירושלם וביהודה עד־השלכו אתם מעל פניו וימרד צדקיהו במלך בבל"
    }
  ]
}