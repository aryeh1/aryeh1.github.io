{
  "book": "II Kings",
  "bookHebrew": "מלכים ב",
  "chapter": 16,
  "verses": [
    {
      "number": 1,
      "hebrew": "בשנת שבע־עשרה שנה לפקח בן־רמליהו מלך אחז בן־יותם מלך יהודה"
    },
    {
      "number": 2,
      "hebrew": "בן־עשרים שנה אחז במלכו ושש־עשרה שנה מלך בירושלם ולא־עשה הישר בעיני יהוה אלהיו כדוד אביו"
    },
    {
      "number": 3,
      "hebrew": "וילך בדרך מלכי ישראל וגם את־בנו העביר באש כתעבות הגוים אשר הוריש יהוה אתם מפני בני ישראל"
    },
    {
      "number": 4,
      "hebrew": "ויזבח ויקטר בבמות ועל־הגבעות ותחת כל־עץ רענן"
    },
    {
      "number": 5,
      "hebrew": "אז יעלה רצין מלך־ארם ופקח בן־רמליהו מלך־ישראל ירושלם למלחמה ויצרו על־אחז ולא יכלו להלחם"
    },
    {
      "number": 6,
      "hebrew": "בעת ההיא השיב רצין מלך־ארם את־אילת לארם וינשל את־היהודים מאילות וארמים [ואדומים] באו אילת וישבו שם עד היום הזה"
    },
    {
      "number": 7,
      "hebrew": "וישלח אחז מלאכים אל־תגלת פלסר מלך־אשור לאמר עבדך ובנך אני עלה והושעני מכף מלך־ארם ומכף מלך ישראל הקומים עלי"
    },
    {
      "number": 8,
      "hebrew": "ויקח אחז את־הכסף ואת־הזהב הנמצא בית יהוה ובאצרות בית המלך וישלח למלך־אשור שחד"
    },
    {
      "number": 9,
      "hebrew": "וישמע אליו מלך אשור ויעל מלך אשור אל־דמשק ויתפשה ויגלה קירה ואת־רצין המית"
    },
    {
      "number": 10,
      "hebrew": "וילך המלך אחז לקראת תגלת פלאסר מלך־אשור דומשק וירא את־המזבח אשר בדמשק וישלח המלך אחז אל־אוריה הכהן את־דמות המזבח ואת־תבניתו לכל־מעשהו"
    },
    {
      "number": 11,
      "hebrew": "ויבן אוריה הכהן את־המזבח ככל אשר־שלח המלך אחז מדמשק כן עשה אוריה הכהן עד־בוא המלך־אחז מדמשק"
    },
    {
      "number": 12,
      "hebrew": "ויבא המלך מדמשק וירא המלך את־המזבח ויקרב המלך על־המזבח ויעל עליו"
    },
    {
      "number": 13,
      "hebrew": "ויקטר את־עלתו ואת־מנחתו ויסך את־נסכו ויזרק את־דם־השלמים אשר־לו על־המזבח"
    },
    {
      "number": 14,
      "hebrew": "ואת המזבח הנחשת אשר לפני יהוה ויקרב מאת פני הבית מבין המזבח ומבין בית יהוה ויתן אתו על־ירך המזבח צפונה"
    },
    {
      "number": 15,
      "hebrew": "ויצוהו [ויצוה] המלך־אחז את־אוריה הכהן לאמר על המזבח הגדול הקטר את־עלת־הבקר ואת־מנחת הערב ואת־עלת המלך ואת־מנחתו ואת עלת כל־עם הארץ ומנחתם ונסכיהם וכל־דם עלה וכל־דם־זבח עליו תזרק ומזבח הנחשת יהיה־לי לבקר"
    },
    {
      "number": 16,
      "hebrew": "ויעש אוריה הכהן ככל אשר־צוה המלך אחז"
    },
    {
      "number": 17,
      "hebrew": "ויקצץ המלך אחז את־המסגרות המכנות ויסר מעליהם ואת־[את־] הכיר ואת־הים הורד מעל הבקר הנחשת אשר תחתיה ויתן אתו על מרצפת אבנים"
    },
    {
      "number": 18,
      "hebrew": "ואת־מיסך [מוסך] השבת אשר־בנו בבית ואת־מבוא המלך החיצונה הסב בית יהוה מפני מלך אשור"
    },
    {
      "number": 19,
      "hebrew": "ויתר דברי אחז אשר עשה הלא־הם כתובים על־ספר דברי הימים למלכי יהודה"
    },
    {
      "number": 20,
      "hebrew": "וישכב אחז עם־אבתיו ויקבר עם־אבתיו בעיר דוד וימלך חזקיהו בנו תחתיו"
    }
  ]
}