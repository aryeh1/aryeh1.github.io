{
  "book": "II Kings",
  "bookHebrew": "מלכים ב",
  "chapter": 4,
  "verses": [
    {
      "number": 1,
      "hebrew": "ואשה אחת מנשי בני־הנביאים צעקה אל־אלישע לאמר עבדך אישי מת ואתה ידעת כי עבדך היה ירא את־יהוה והנשה בא לקחת את־שני ילדי לו לעבדים"
    },
    {
      "number": 2,
      "hebrew": "ויאמר אליה אלישע מה אעשה־לך הגידי לי מה־יש־לכי [לך] בבית ותאמר אין לשפחתך כל בבית כי אם־אסוך שמן"
    },
    {
      "number": 3,
      "hebrew": "ויאמר לכי שאלי־לך כלים מן־החוץ מאת כל־שכנכי [שכניך] כלים רקים אל־תמעיטי"
    },
    {
      "number": 4,
      "hebrew": "ובאת וסגרת הדלת בעדך ובעד־בניך ויצקת על כל־הכלים האלה והמלא תסיעי"
    },
    {
      "number": 5,
      "hebrew": "ותלך מאתו ותסגר הדלת בעדה ובעד בניה הם מגשים אליה והיא מיצקת [מוצקת]"
    },
    {
      "number": 6,
      "hebrew": "ויהי כמלאת הכלים ותאמר אל־בנה הגישה אלי עוד כלי ויאמר אליה אין עוד כלי ויעמד השמן"
    },
    {
      "number": 7,
      "hebrew": "ותבא ותגד לאיש האלהים ויאמר לכי מכרי את־השמן ושלמי את־נשיכי [נשיך] ואת בניכי [ובניך] תחיי בנותר"
    },
    {
      "number": 8,
      "hebrew": "ויהי היום ויעבר אלישע אל־שונם ושם אשה גדולה ותחזק־בו לאכל־לחם ויהי מדי עברו יסר שמה לאכל־לחם"
    },
    {
      "number": 9,
      "hebrew": "ותאמר אל־אישה הנה־נא ידעתי כי איש אלהים קדוש הוא עבר עלינו תמיד"
    },
    {
      "number": 10,
      "hebrew": "נעשה־נא עלית־קיר קטנה ונשים לו שם מטה ושלחן וכסא ומנורה והיה בבאו אלינו יסור שמה"
    },
    {
      "number": 11,
      "hebrew": "ויהי היום ויבא שמה ויסר אל־העליה וישכב־שמה"
    },
    {
      "number": 12,
      "hebrew": "ויאמר אל־גחזי נערו קרא לשונמית הזאת ויקרא־לה ותעמד לפניו"
    },
    {
      "number": 13,
      "hebrew": "ויאמר לו אמר־נא אליה הנה חרדת אלינו את־כל־החרדה הזאת מה לעשות לך היש לדבר־לך אל־המלך או אל־שר הצבא ותאמר בתוך עמי אנכי ישבת"
    },
    {
      "number": 14,
      "hebrew": "ויאמר ומה לעשות לה ויאמר גיחזי אבל בן אין־לה ואישה זקן"
    },
    {
      "number": 15,
      "hebrew": "ויאמר קרא־לה ויקרא־לה ותעמד בפתח"
    },
    {
      "number": 16,
      "hebrew": "ויאמר למועד הזה כעת חיה אתי [את] חבקת בן ותאמר אל־אדני איש האלהים אל־תכזב בשפחתך"
    },
    {
      "number": 17,
      "hebrew": "ותהר האשה ותלד בן למועד הזה כעת חיה אשר־דבר אליה אלישע"
    },
    {
      "number": 18,
      "hebrew": "ויגדל הילד ויהי היום ויצא אל־אביו אל־הקצרים"
    },
    {
      "number": 19,
      "hebrew": "ויאמר אל־אביו ראשי ראשי ויאמר אל־הנער שאהו אל־אמו"
    },
    {
      "number": 20,
      "hebrew": "וישאהו ויביאהו אל־אמו וישב על־ברכיה עד־הצהרים וימת"
    },
    {
      "number": 21,
      "hebrew": "ותעל ותשכבהו על־מטת איש האלהים ותסגר בעדו ותצא"
    },
    {
      "number": 22,
      "hebrew": "ותקרא אל־אישה ותאמר שלחה נא לי אחד מן־הנערים ואחת האתנות וארוצה עד־איש האלהים ואשובה"
    },
    {
      "number": 23,
      "hebrew": "ויאמר מדוע אתי [את] הלכתי [הלכת] אליו היום לא־חדש ולא שבת ותאמר שלום"
    },
    {
      "number": 24,
      "hebrew": "ותחבש האתון ותאמר אל־נערה נהג ולך אל־תעצר־לי לרכב כי אם־אמרתי לך"
    },
    {
      "number": 25,
      "hebrew": "ותלך ותבוא אל־איש האלהים אל־הר הכרמל ויהי כראות איש־האלהים אתה מנגד ויאמר אל־גיחזי נערו הנה השונמית הלז"
    },
    {
      "number": 26,
      "hebrew": "עתה רוץ־נא לקראתה ואמר־לה השלום לך השלום לאישך השלום לילד ותאמר שלום"
    },
    {
      "number": 27,
      "hebrew": "ותבא אל־איש האלהים אל־ההר ותחזק ברגליו ויגש גיחזי להדפה ויאמר איש האלהים הרפה־לה כי־נפשה מרה־לה ויהוה העלים ממני ולא הגיד לי"
    },
    {
      "number": 28,
      "hebrew": "ותאמר השאלתי בן מאת אדני הלא אמרתי לא תשלה אתי"
    },
    {
      "number": 29,
      "hebrew": "ויאמר לגיחזי חגר מתניך וקח משענתי בידך ולך כי־תמצא איש לא תברכנו וכי־יברכך איש לא תעננו ושמת משענתי על־פני הנער"
    },
    {
      "number": 30,
      "hebrew": "ותאמר אם הנער חי־יהוה וחי־נפשך אם־אעזבך ויקם וילך אחריה"
    },
    {
      "number": 31,
      "hebrew": "וגחזי עבר לפניהם וישם את־המשענת על־פני הנער ואין קול ואין קשב וישב לקראתו ויגד־לו לאמר לא הקיץ הנער"
    },
    {
      "number": 32,
      "hebrew": "ויבא אלישע הביתה והנה הנער מת משכב על־מטתו"
    },
    {
      "number": 33,
      "hebrew": "ויבא ויסגר הדלת בעד שניהם ויתפלל אל־יהוה"
    },
    {
      "number": 34,
      "hebrew": "ויעל וישכב על־הילד וישם פיו על־פיו ועיניו על־עיניו וכפיו על־כפו [כפיו] ויגהר עליו ויחם בשר הילד"
    },
    {
      "number": 35,
      "hebrew": "וישב וילך בבית אחת הנה ואחת הנה ויעל ויגהר עליו ויזורר הנער עד־שבע פעמים ויפקח הנער את־עיניו"
    },
    {
      "number": 36,
      "hebrew": "ויקרא אל־גיחזי ויאמר קרא אל־השנמית הזאת ויקראה ותבוא אליו ויאמר שאי בנך"
    },
    {
      "number": 37,
      "hebrew": "ותבא ותפל על־רגליו ותשתחו ארצה ותשא את־בנה ותצא"
    },
    {
      "number": 38,
      "hebrew": "ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים"
    },
    {
      "number": 39,
      "hebrew": "ויצא אחד אל־השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל־סיר הנזיד כי־לא ידעו"
    },
    {
      "number": 40,
      "hebrew": "ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל"
    },
    {
      "number": 41,
      "hebrew": "ויאמר וקחו־קמח וישלך אל־הסיר ויאמר צק לעם ויאכלו ולא היה דבר רע בסיר"
    },
    {
      "number": 42,
      "hebrew": "ואיש בא מבעל שלשה ויבא לאיש האלהים לחם בכורים עשרים־לחם שערים וכרמל בצקלנו ויאמר תן לעם ויאכלו"
    },
    {
      "number": 43,
      "hebrew": "ויאמר משרתו מה אתן זה לפני מאה איש ויאמר תן לעם ויאכלו כי כה אמר יהוה אכל והותר"
    },
    {
      "number": 44,
      "hebrew": "ויתן לפניהם ויאכלו ויותרו כדבר יהוה"
    }
  ]
}