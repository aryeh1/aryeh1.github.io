{
  "book": "II Kings",
  "bookHebrew": "מלכים ב",
  "chapter": 3,
  "verses": [
    {
      "number": 1,
      "hebrew": "ויהורם בן־אחאב מלך על־ישראל בשמרון בשנת שמנה עשרה ליהושפט מלך יהודה וימלך שתים־עשרה שנה"
    },
    {
      "number": 2,
      "hebrew": "ויעשה הרע בעיני יהוה רק לא כאביו וכאמו ויסר את־מצבת הבעל אשר עשה אביו"
    },
    {
      "number": 3,
      "hebrew": "רק בחטאות ירבעם בן־נבט אשר־החטיא את־ישראל דבק לא־סר ממנה"
    },
    {
      "number": 4,
      "hebrew": "ומישע מלך־מואב היה נקד והשיב למלך־ישראל מאה־אלף כרים ומאה אלף אילים צמר"
    },
    {
      "number": 5,
      "hebrew": "ויהי כמות אחאב ויפשע מלך־מואב במלך ישראל"
    },
    {
      "number": 6,
      "hebrew": "ויצא המלך יהורם ביום ההוא משמרון ויפקד את־כל־ישראל"
    },
    {
      "number": 7,
      "hebrew": "וילך וישלח אל־יהושפט מלך־יהודה לאמר מלך מואב פשע בי התלך אתי אל־מואב למלחמה ויאמר אעלה כמוני כמוך כעמי כעמך כסוסי כסוסיך"
    },
    {
      "number": 8,
      "hebrew": "ויאמר אי־זה הדרך נעלה ויאמר דרך מדבר אדום"
    },
    {
      "number": 9,
      "hebrew": "וילך מלך ישראל ומלך־יהודה ומלך אדום ויסבו דרך שבעת ימים ולא־היה מים למחנה ולבהמה אשר ברגליהם"
    },
    {
      "number": 10,
      "hebrew": "ויאמר מלך ישראל אהה כי־קרא יהוה לשלשת המלכים האלה לתת אותם ביד־מואב"
    },
    {
      "number": 11,
      "hebrew": "ויאמר יהושפט האין פה נביא ליהוה ונדרשה את־יהוה מאותו ויען אחד מעבדי מלך־ישראל ויאמר פה אלישע בן־שפט אשר־יצק מים על־ידי אליהו"
    },
    {
      "number": 12,
      "hebrew": "ויאמר יהושפט יש אותו דבר־יהוה וירדו אליו מלך ישראל ויהושפט ומלך אדום"
    },
    {
      "number": 13,
      "hebrew": "ויאמר אלישע אל־מלך ישראל מה־לי ולך לך אל־נביאי אביך ואל־נביאי אמך ויאמר לו מלך ישראל אל כי־קרא יהוה לשלשת המלכים האלה לתת אותם ביד־מואב"
    },
    {
      "number": 14,
      "hebrew": "ויאמר אלישע חי־יהוה צבאות אשר עמדתי לפניו כי לולי פני יהושפט מלך־יהודה אני נשא אם־אביט אליך ואם־אראך"
    },
    {
      "number": 15,
      "hebrew": "ועתה קחו־לי מנגן והיה כנגן המנגן ותהי עליו יד־יהוה"
    },
    {
      "number": 16,
      "hebrew": "ויאמר כה אמר יהוה עשה הנחל הזה גבים גבים"
    },
    {
      "number": 17,
      "hebrew": "כי־כה אמר יהוה לא־תראו רוח ולא־תראו גשם והנחל ההוא ימלא מים ושתיתם אתם ומקניכם ובהמתכם"
    },
    {
      "number": 18,
      "hebrew": "ונקל זאת בעיני יהוה ונתן את־מואב בידכם"
    },
    {
      "number": 19,
      "hebrew": "והכיתם כל־עיר מבצר וכל־עיר מבחור וכל־עץ טוב תפילו וכל־מעיני־מים תסתמו וכל החלקה הטובה תכאבו באבנים"
    },
    {
      "number": 20,
      "hebrew": "ויהי בבקר כעלות המנחה והנה־מים באים מדרך אדום ותמלא הארץ את־המים"
    },
    {
      "number": 21,
      "hebrew": "וכל־מואב שמעו כי־עלו המלכים להלחם בם ויצעקו מכל חגר חגרה ומעלה ויעמדו על־הגבול"
    },
    {
      "number": 22,
      "hebrew": "וישכימו בבקר והשמש זרחה על־המים ויראו מואב מנגד את־המים אדמים כדם"
    },
    {
      "number": 23,
      "hebrew": "ויאמרו דם זה החרב נחרבו המלכים ויכו איש את־רעהו ועתה לשלל מואב"
    },
    {
      "number": 24,
      "hebrew": "ויבאו אל־מחנה ישראל ויקמו ישראל ויכו את־מואב וינסו מפניהם ויבו־[ויכו־] בה והכות את־מואב"
    },
    {
      "number": 25,
      "hebrew": "והערים יהרסו וכל־חלקה טובה ישליכו איש־אבנו ומלאוה וכל־מעין־מים יסתמו וכל־עץ־טוב יפילו עד־השאיר אבניה בקיר חרשת ויסבו הקלעים ויכוה"
    },
    {
      "number": 26,
      "hebrew": "וירא מלך מואב כי־חזק ממנו המלחמה ויקח אותו שבע־מאות איש שלף חרב להבקיע אל־מלך אדום ולא יכלו"
    },
    {
      "number": 27,
      "hebrew": "ויקח את־בנו הבכור אשר־ימלך תחתיו ויעלהו עלה על־החמה ויהי קצף־גדול על־ישראל ויסעו מעליו וישבו לארץ"
    }
  ]
}