{
  "book": "II Kings",
  "bookHebrew": "מלכים ב",
  "chapter": 13,
  "verses": [
    {
      "number": 1,
      "hebrew": "בשנת עשרים ושלש שנה ליואש בן־אחזיהו מלך יהודה מלך יהואחז בן־יהוא על־ישראל בשמרון שבע עשרה שנה"
    },
    {
      "number": 2,
      "hebrew": "ויעש הרע בעיני יהוה וילך אחר חטאת ירבעם בן־נבט אשר־החטיא את־ישראל לא־סר ממנה"
    },
    {
      "number": 3,
      "hebrew": "ויחר־אף יהוה בישראל ויתנם ביד חזאל מלך־ארם וביד בן־הדד בן־חזאל כל־הימים"
    },
    {
      "number": 4,
      "hebrew": "ויחל יהואחז את־פני יהוה וישמע אליו יהוה כי ראה את־לחץ ישראל כי־לחץ אתם מלך ארם"
    },
    {
      "number": 5,
      "hebrew": "ויתן יהוה לישראל מושיע ויצאו מתחת יד־ארם וישבו בני־ישראל באהליהם כתמול שלשום"
    },
    {
      "number": 6,
      "hebrew": "אך לא־סרו מחטאות בית־ירבעם אשר־החטי [החטיא] את־ישראל בה הלך וגם האשרה עמדה בשמרון"
    },
    {
      "number": 7,
      "hebrew": "כי לא השאיר ליהואחז עם כי אם־חמשים פרשים ועשרה רכב ועשרת אלפים רגלי כי אבדם מלך ארם וישמם כעפר לדש"
    },
    {
      "number": 8,
      "hebrew": "ויתר דברי יהואחז וכל־אשר עשה וגבורתו הלוא־הם כתובים על־ספר דברי הימים למלכי ישראל"
    },
    {
      "number": 9,
      "hebrew": "וישכב יהואחז עם־אבתיו ויקברהו בשמרון וימלך יואש בנו תחתיו"
    },
    {
      "number": 10,
      "hebrew": "בשנת שלשים ושבע שנה ליואש מלך יהודה מלך יהואש בן־יהואחז על־ישראל בשמרון שש עשרה שנה"
    },
    {
      "number": 11,
      "hebrew": "ויעשה הרע בעיני יהוה לא סר מכל־חטאות ירבעם בן־נבט אשר־החטיא את־ישראל בה הלך"
    },
    {
      "number": 12,
      "hebrew": "ויתר דברי יואש וכל־אשר עשה וגבורתו אשר נלחם עם אמציה מלך־יהודה הלוא־הם כתובים על־ספר דברי הימים למלכי ישראל"
    },
    {
      "number": 13,
      "hebrew": "וישכב יואש עם־אבתיו וירבעם ישב על־כסאו ויקבר יואש בשמרון עם מלכי ישראל"
    },
    {
      "number": 14,
      "hebrew": "ואלישע חלה את־חליו אשר ימות בו וירד אליו יואש מלך־ישראל ויבך על־פניו ויאמר אבי אבי רכב ישראל ופרשיו"
    },
    {
      "number": 15,
      "hebrew": "ויאמר לו אלישע קח קשת וחצים ויקח אליו קשת וחצים"
    },
    {
      "number": 16,
      "hebrew": "ויאמר למלך ישראל הרכב ידך על־הקשת וירכב ידו וישם אלישע ידיו על־ידי המלך"
    },
    {
      "number": 17,
      "hebrew": "ויאמר פתח החלון קדמה ויפתח ויאמר אלישע ירה ויור ויאמר חץ־תשועה ליהוה וחץ תשועה בארם והכית את־ארם באפק עד־כלה"
    },
    {
      "number": 18,
      "hebrew": "ויאמר קח החצים ויקח ויאמר למלך־ישראל הך־ארצה ויך שלש־פעמים ויעמד"
    },
    {
      "number": 19,
      "hebrew": "ויקצף עליו איש האלהים ויאמר להכות חמש או־שש פעמים אז הכית את־ארם עד־כלה ועתה שלש פעמים תכה את־ארם"
    },
    {
      "number": 20,
      "hebrew": "וימת אלישע ויקברהו וגדודי מואב יבאו בארץ בא שנה"
    },
    {
      "number": 21,
      "hebrew": "ויהי הם קברים איש והנה ראו את־הגדוד וישליכו את־האיש בקבר אלישע וילך ויגע האיש בעצמות אלישע ויחי ויקם על־רגליו"
    },
    {
      "number": 22,
      "hebrew": "וחזאל מלך ארם לחץ את־ישראל כל ימי יהואחז"
    },
    {
      "number": 23,
      "hebrew": "ויחן יהוה אתם וירחמם ויפן אליהם למען בריתו את־אברהם יצחק ויעקב ולא אבה השחיתם ולא־השליכם מעל־פניו עד־עתה"
    },
    {
      "number": 24,
      "hebrew": "וימת חזאל מלך־ארם וימלך בן־הדד בנו תחתיו"
    },
    {
      "number": 25,
      "hebrew": "וישב יהואש בן־יהואחז ויקח את־הערים מיד בן־הדד בן־חזאל אשר לקח מיד יהואחז אביו במלחמה שלש פעמים הכהו יואש וישב את־ערי ישראל"
    }
  ]
}