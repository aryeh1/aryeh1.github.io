{
  "book": "Joshua",
  "bookHebrew": "יהושע",
  "chapter": 2,
  "verses": [
    {
      "number": 1,
      "hebrew": "וישלח יהושע־בן־נון מן־השטים שנים־אנשים מרגלים חרש לאמר לכו ראו את־הארץ ואת־יריחו וילכו ויבאו בית־אשה זונה ושמה רחב וישכבו־שמה"
    },
    {
      "number": 2,
      "hebrew": "ויאמר למלך יריחו לאמר הנה אנשים באו הנה הלילה מבני ישראל לחפר את־הארץ"
    },
    {
      "number": 3,
      "hebrew": "וישלח מלך יריחו אל־רחב לאמר הוציאי האנשים הבאים אליך אשר־באו לביתך כי לחפר את־כל־הארץ באו"
    },
    {
      "number": 4,
      "hebrew": "ותקח האשה את־שני האנשים ותצפנו ותאמר כן באו אלי האנשים ולא ידעתי מאין המה"
    },
    {
      "number": 5,
      "hebrew": "ויהי השער לסגור בחשך והאנשים יצאו לא ידעתי אנה הלכו האנשים רדפו מהר אחריהם כי תשיגום"
    },
    {
      "number": 6,
      "hebrew": "והיא העלתם הגגה ותטמנם בפשתי העץ הערכות לה על־הגג"
    },
    {
      "number": 7,
      "hebrew": "והאנשים רדפו אחריהם דרך הירדן על המעברות והשער סגרו אחרי כאשר יצאו הרדפים אחריהם"
    },
    {
      "number": 8,
      "hebrew": "והמה טרם ישכבון והיא עלתה עליהם על־הגג"
    },
    {
      "number": 9,
      "hebrew": "ותאמר אל־האנשים ידעתי כי־נתן יהוה לכם את־הארץ וכי־נפלה אימתכם עלינו וכי נמגו כל־ישבי הארץ מפניכם"
    },
    {
      "number": 10,
      "hebrew": "כי שמענו את אשר־הוביש יהוה את־מי ים־סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג אשר החרמתם אותם"
    },
    {
      "number": 11,
      "hebrew": "ונשמע וימס לבבנו ולא־קמה עוד רוח באיש מפניכם כי יהוה אלהיכם הוא אלהים בשמים ממעל ועל־הארץ מתחת"
    },
    {
      "number": 12,
      "hebrew": "ועתה השבעו־נא לי ביהוה כי־עשיתי עמכם חסד ועשיתם גם־אתם עם־בית אבי חסד ונתתם לי אות אמת"
    },
    {
      "number": 13,
      "hebrew": "והחיתם את־אבי ואת־אמי ואת־אחי ואת־אחותי [אחיותי] ואת כל־אשר להם והצלתם את־נפשתינו ממות"
    },
    {
      "number": 14,
      "hebrew": "ויאמרו לה האנשים נפשנו תחתיכם למות אם לא תגידו את־דברנו זה והיה בתת־יהוה לנו את־הארץ ועשינו עמך חסד ואמת"
    },
    {
      "number": 15,
      "hebrew": "ותורדם בחבל בעד החלון כי ביתה בקיר החומה ובחומה היא יושבת"
    },
    {
      "number": 16,
      "hebrew": "ותאמר להם ההרה לכו פן־יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם"
    },
    {
      "number": 17,
      "hebrew": "ויאמרו אליה האנשים נקים אנחנו משבעתך הזה אשר השבעתנו"
    },
    {
      "number": 18,
      "hebrew": "הנה אנחנו באים בארץ את־תקות חוט השני הזה תקשרי בחלון אשר הורדתנו בו ואת־אביך ואת־אמך ואת־אחיך ואת כל־בית אביך תאספי אליך הביתה"
    },
    {
      "number": 19,
      "hebrew": "והיה כל אשר־יצא מדלתי ביתך החוצה דמו בראשו ואנחנו נקים וכל אשר יהיה אתך בבית דמו בראשנו אם־יד תהיה־בו"
    },
    {
      "number": 20,
      "hebrew": "ואם־תגידי את־דברנו זה והיינו נקים משבעתך אשר השבעתנו"
    },
    {
      "number": 21,
      "hebrew": "ותאמר כדבריכם כן־הוא ותשלחם וילכו ותקשר את־תקות השני בחלון"
    },
    {
      "number": 22,
      "hebrew": "וילכו ויבאו ההרה וישבו שם שלשת ימים עד־שבו הרדפים ויבקשו הרדפים בכל־הדרך ולא מצאו"
    },
    {
      "number": 23,
      "hebrew": "וישבו שני האנשים וירדו מההר ויעברו ויבאו אל־יהושע בן־נון ויספרו־לו את כל־המצאות אותם"
    },
    {
      "number": 24,
      "hebrew": "ויאמרו אל־יהושע כי־נתן יהוה בידנו את־כל־הארץ וגם־נמגו כל־ישבי הארץ מפנינו"
    }
  ]
}