{
  "book": "Joshua",
  "bookHebrew": "יהושע",
  "chapter": 3,
  "verses": [
    {
      "number": 1,
      "hebrew": "וישכם יהושע בבקר ויסעו מהשטים ויבאו עד־הירדן הוא וכל־בני ישראל וילנו שם טרם יעברו"
    },
    {
      "number": 2,
      "hebrew": "ויהי מקצה שלשת ימים ויעברו השטרים בקרב המחנה"
    },
    {
      "number": 3,
      "hebrew": "ויצוו את־העם לאמר כראותכם את ארון ברית־יהוה אלהיכם והכהנים הלוים נשאים אתו ואתם תסעו ממקומכם והלכתם אחריו"
    },
    {
      "number": 4,
      "hebrew": "אך רחוק יהיה ביניכם ובינו [וביניו] כאלפים אמה במדה אל־תקרבו אליו למען אשר־תדעו את־הדרך אשר תלכו־בה כי לא עברתם בדרך מתמול שלשום"
    },
    {
      "number": 5,
      "hebrew": "ויאמר יהושע אל־העם התקדשו כי מחר יעשה יהוה בקרבכם נפלאות"
    },
    {
      "number": 6,
      "hebrew": "ויאמר יהושע אל־הכהנים לאמר שאו את־ארון הברית ועברו לפני העם וישאו את־ארון הברית וילכו לפני העם"
    },
    {
      "number": 7,
      "hebrew": "ויאמר יהוה אל־יהושע היום הזה אחל גדלך בעיני כל־ישראל אשר ידעון כי כאשר הייתי עם־משה אהיה עמך"
    },
    {
      "number": 8,
      "hebrew": "ואתה תצוה את־הכהנים נשאי ארון־הברית לאמר כבאכם עד־קצה מי הירדן בירדן תעמדו"
    },
    {
      "number": 9,
      "hebrew": "ויאמר יהושע אל־בני ישראל גשו הנה ושמעו את־דברי יהוה אלהיכם"
    },
    {
      "number": 10,
      "hebrew": "ויאמר יהושע בזאת תדעון כי אל חי בקרבכם והורש יוריש מפניכם את־הכנעני ואת־החתי ואת־החוי ואת־הפרזי ואת־הגרגשי והאמרי והיבוסי"
    },
    {
      "number": 11,
      "hebrew": "הנה ארון הברית אדון כל־הארץ עבר לפניכם בירדן"
    },
    {
      "number": 12,
      "hebrew": "ועתה קחו לכם שני עשר איש משבטי ישראל איש־אחד איש־אחד לשבט"
    },
    {
      "number": 13,
      "hebrew": "והיה כנוח כפות רגלי הכהנים נשאי ארון יהוה אדון כל־הארץ במי הירדן מי הירדן יכרתון המים הירדים מלמעלה ויעמדו נד אחד"
    },
    {
      "number": 14,
      "hebrew": "ויהי בנסע העם מאהליהם לעבר את־הירדן והכהנים נשאי הארון הברית לפני העם"
    },
    {
      "number": 15,
      "hebrew": "וכבוא נשאי הארון עד־הירדן ורגלי הכהנים נשאי הארון נטבלו בקצה המים והירדן מלא על־כל־גדותיו כל ימי קציר"
    },
    {
      "number": 16,
      "hebrew": "ויעמדו המים הירדים מלמעלה קמו נד־אחד הרחק מאד באדם [מאדם] העיר אשר מצד צרתן והירדים על ים הערבה ים־המלח תמו נכרתו והעם עברו נגד יריחו"
    },
    {
      "number": 17,
      "hebrew": "ויעמדו הכהנים נשאי הארון ברית־יהוה בחרבה בתוך הירדן הכן וכל־ישראל עברים בחרבה עד אשר־תמו כל־הגוי לעבר את־הירדן"
    }
  ]
}