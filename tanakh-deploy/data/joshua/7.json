{
  "book": "Joshua",
  "bookHebrew": "יהושע",
  "chapter": 7,
  "verses": [
    {
      "number": 1,
      "hebrew": "וימעלו בני־ישראל מעל בחרם ויקח עכן בן־כרמי בן־זבדי בן־זרח למטה יהודה מן־החרם ויחר־אף יהוה בבני ישראל"
    },
    {
      "number": 2,
      "hebrew": "וישלח יהושע אנשים מיריחו העי אשר עם־בית און מקדם לבית־אל ויאמר אליהם לאמר עלו ורגלו את־הארץ ויעלו האנשים וירגלו את־העי"
    },
    {
      "number": 3,
      "hebrew": "וישבו אל־יהושע ויאמרו אליו אל־יעל כל־העם כאלפים איש או כשלשת אלפים איש יעלו ויכו את־העי אל־תיגע־שמה את־כל־העם כי מעט המה"
    },
    {
      "number": 4,
      "hebrew": "ויעלו מן־העם שמה כשלשת אלפים איש וינסו לפני אנשי העי"
    },
    {
      "number": 5,
      "hebrew": "ויכו מהם אנשי העי כשלשים וששה איש וירדפום לפני השער עד־השברים ויכום במורד וימס לבב־העם ויהי למים"
    },
    {
      "number": 6,
      "hebrew": "ויקרע יהושע שמלתיו ויפל על־פניו ארצה לפני ארון יהוה עד־הערב הוא וזקני ישראל ויעלו עפר על־ראשם"
    },
    {
      "number": 7,
      "hebrew": "ויאמר יהושע אהה אדני יהוה למה העברת העביר את־העם הזה את־הירדן לתת אתנו ביד האמרי להאבידנו ולו הואלנו ונשב בעבר הירדן"
    },
    {
      "number": 8,
      "hebrew": "בי אדני מה אמר אחרי אשר הפך ישראל ערף לפני איביו"
    },
    {
      "number": 9,
      "hebrew": "וישמעו הכנעני וכל ישבי הארץ ונסבו עלינו והכריתו את־שמנו מן־הארץ ומה־תעשה לשמך הגדול"
    },
    {
      "number": 10,
      "hebrew": "ויאמר יהוה אל־יהושע קם לך למה זה אתה נפל על־פניך"
    },
    {
      "number": 11,
      "hebrew": "חטא ישראל וגם עברו את־בריתי אשר צויתי אותם וגם לקחו מן־החרם וגם גנבו וגם כחשו וגם שמו בכליהם"
    },
    {
      "number": 12,
      "hebrew": "ולא יכלו בני ישראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם־לא תשמידו החרם מקרבכם"
    },
    {
      "number": 13,
      "hebrew": "קם קדש את־העם ואמרת התקדשו למחר כי כה אמר יהוה אלהי ישראל חרם בקרבך ישראל לא תוכל לקום לפני איביך עד־הסירכם החרם מקרבכם"
    },
    {
      "number": 14,
      "hebrew": "ונקרבתם בבקר לשבטיכם והיה השבט אשר־ילכדנו יהוה יקרב למשפחות והמשפחה אשר־ילכדנה יהוה תקרב לבתים והבית אשר ילכדנו יהוה יקרב לגברים"
    },
    {
      "number": 15,
      "hebrew": "והיה הנלכד בחרם ישרף באש אתו ואת־כל־אשר־לו כי עבר את־ברית יהוה וכי־עשה נבלה בישראל"
    },
    {
      "number": 16,
      "hebrew": "וישכם יהושע בבקר ויקרב את־ישראל לשבטיו וילכד שבט יהודה"
    },
    {
      "number": 17,
      "hebrew": "ויקרב את־משפחת יהודה וילכד את משפחת הזרחי ויקרב את־משפחת הזרחי לגברים וילכד זבדי"
    },
    {
      "number": 18,
      "hebrew": "ויקרב את־ביתו לגברים וילכד עכן בן־כרמי בן־זבדי בן־זרח למטה יהודה"
    },
    {
      "number": 19,
      "hebrew": "ויאמר יהושע אל־עכן בני שים־נא כבוד ליהוה אלהי ישראל ותן־לו תודה והגד־נא לי מה עשית אל־תכחד ממני"
    },
    {
      "number": 20,
      "hebrew": "ויען עכן את־יהושע ויאמר אמנה אנכי חטאתי ליהוה אלהי ישראל וכזאת וכזאת עשיתי"
    },
    {
      "number": 21,
      "hebrew": "ואראה [וארא] בשלל אדרת שנער אחת טובה ומאתים שקלים כסף ולשון זהב אחד חמשים שקלים משקלו ואחמדם ואקחם והנם טמונים בארץ בתוך האהלי והכסף תחתיה"
    },
    {
      "number": 22,
      "hebrew": "וישלח יהושע מלאכים וירצו האהלה והנה טמונה באהלו והכסף תחתיה"
    },
    {
      "number": 23,
      "hebrew": "ויקחום מתוך האהל ויבאום אל־יהושע ואל כל־בני ישראל ויצקם לפני יהוה"
    },
    {
      "number": 24,
      "hebrew": "ויקח יהושע את־עכן בן־זרח ואת־הכסף ואת־האדרת ואת־לשון הזהב ואת־בניו ואת־בנתיו ואת־שורו ואת־חמרו ואת־צאנו ואת־אהלו ואת־כל־אשר־לו וכל־ישראל עמו ויעלו אתם עמק עכור"
    },
    {
      "number": 25,
      "hebrew": "ויאמר יהושע מה עכרתנו יעכרך יהוה ביום הזה וירגמו אתו כל־ישראל אבן וישרפו אתם באש ויסקלו אתם באבנים"
    },
    {
      "number": 26,
      "hebrew": "ויקימו עליו גל־אבנים גדול עד היום הזה וישב יהוה מחרון אפו על־כן קרא שם המקום ההוא עמק עכור עד היום הזה"
    }
  ]
}