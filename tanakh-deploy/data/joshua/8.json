{
  "book": "Joshua",
  "bookHebrew": "יהושע",
  "chapter": 8,
  "verses": [
    {
      "number": 1,
      "hebrew": "ויאמר יהוה אל־יהושע אל־תירא ואל־תחת קח עמך את כל־עם המלחמה וקום עלה העי ראה נתתי בידך את־מלך העי ואת־עמו ואת־עירו ואת־ארצו"
    },
    {
      "number": 2,
      "hebrew": "ועשית לעי ולמלכה כאשר עשית ליריחו ולמלכה רק־שללה ובהמתה תבזו לכם שים־לך ארב לעיר מאחריה"
    },
    {
      "number": 3,
      "hebrew": "ויקם יהושע וכל־עם המלחמה לעלות העי ויבחר יהושע שלשים אלף איש גבורי החיל וישלחם לילה"
    },
    {
      "number": 4,
      "hebrew": "ויצו אתם לאמר ראו אתם ארבים לעיר מאחרי העיר אל־תרחיקו מן־העיר מאד והייתם כלכם נכנים"
    },
    {
      "number": 5,
      "hebrew": "ואני וכל־העם אשר אתי נקרב אל־העיר והיה כי־יצאו לקראתנו כאשר בראשנה ונסנו לפניהם"
    },
    {
      "number": 6,
      "hebrew": "ויצאו אחרינו עד התיקנו אותם מן־העיר כי יאמרו נסים לפנינו כאשר בראשנה ונסנו לפניהם"
    },
    {
      "number": 7,
      "hebrew": "ואתם תקמו מהאורב והורשתם את־העיר ונתנה יהוה אלהיכם בידכם"
    },
    {
      "number": 8,
      "hebrew": "והיה כתפשכם את־העיר תציתו את־העיר באש כדבר יהוה תעשו ראו צויתי אתכם"
    },
    {
      "number": 9,
      "hebrew": "וישלחם יהושע וילכו אל־המארב וישבו בין בית־אל ובין העי מים לעי וילן יהושע בלילה ההוא בתוך העם"
    },
    {
      "number": 10,
      "hebrew": "וישכם יהושע בבקר ויפקד את־העם ויעל הוא וזקני ישראל לפני העם העי"
    },
    {
      "number": 11,
      "hebrew": "וכל־העם המלחמה אשר אתו עלו ויגשו ויבאו נגד העיר ויחנו מצפון לעי והגי בינו [ביניו] ובין־העי"
    },
    {
      "number": 12,
      "hebrew": "ויקח כחמשת אלפים איש וישם אותם ארב בין בית־אל ובין העי מים לעיר"
    },
    {
      "number": 13,
      "hebrew": "וישימו העם את־כל־המחנה אשר מצפון לעיר ואת־עקבו מים לעיר וילך יהושע בלילה ההוא בתוך העמק"
    },
    {
      "number": 14,
      "hebrew": "ויהי כראות מלך־העי וימהרו וישכימו ויצאו אנשי־העיר לקראת־ישראל למלחמה הוא וכל־עמו למועד לפני הערבה והוא לא ידע כי־ארב לו מאחרי העיר"
    },
    {
      "number": 15,
      "hebrew": "וינגעו יהושע וכל־ישראל לפניהם וינסו דרך המדבר"
    },
    {
      "number": 16,
      "hebrew": "ויזעקו כל־העם אשר בעיר [בעי] לרדף אחריהם וירדפו אחרי יהושע וינתקו מן־העיר"
    },
    {
      "number": 17,
      "hebrew": "ולא־נשאר איש בעי ובית אל אשר לא־יצאו אחרי ישראל ויעזבו את־העיר פתוחה וירדפו אחרי ישראל"
    },
    {
      "number": 18,
      "hebrew": "ויאמר יהוה אל־יהושע נטה בכידון אשר־בידך אל־העי כי בידך אתננה ויט יהושע בכידון אשר־בידו אל־העיר"
    },
    {
      "number": 19,
      "hebrew": "והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את־העיר באש"
    },
    {
      "number": 20,
      "hebrew": "ויפנו אנשי העי אחריהם ויראו והנה עלה עשן העיר השמימה ולא־היה בהם ידים לנוס הנה והנה והעם הנס המדבר נהפך אל־הרודף"
    },
    {
      "number": 21,
      "hebrew": "ויהושע וכל־ישראל ראו כי־לכד הארב את־העיר וכי עלה עשן העיר וישבו ויכו את־אנשי העי"
    },
    {
      "number": 22,
      "hebrew": "ואלה יצאו מן־העיר לקראתם ויהיו לישראל בתוך אלה מזה ואלה מזה ויכו אותם עד־בלתי השאיר־לו שריד ופליט"
    },
    {
      "number": 23,
      "hebrew": "ואת־מלך העי תפשו חי ויקרבו אתו אל־יהושע"
    },
    {
      "number": 24,
      "hebrew": "ויהי ככלות ישראל להרג את־כל־ישבי העי בשדה במדבר אשר רדפום בו ויפלו כלם לפי־חרב עד־תמם וישבו כל־ישראל העי ויכו אתה לפי־חרב"
    },
    {
      "number": 25,
      "hebrew": "ויהי כל־הנפלים ביום ההוא מאיש ועד־אשה שנים עשר אלף כל אנשי העי"
    },
    {
      "number": 26,
      "hebrew": "ויהושע לא־השיב ידו אשר נטה בכידון עד אשר החרים את כל־ישבי העי"
    },
    {
      "number": 27,
      "hebrew": "רק הבהמה ושלל העיר ההיא בזזו להם ישראל כדבר יהוה אשר צוה את־יהושע"
    },
    {
      "number": 28,
      "hebrew": "וישרף יהושע את־העי וישימה תל־עולם שממה עד היום הזה"
    },
    {
      "number": 29,
      "hebrew": "ואת־מלך העי תלה על־העץ עד־עת הערב וכבוא השמש צוה יהושע וירידו את־נבלתו מן־העץ וישליכו אותה אל־פתח שער העיר ויקימו עליו גל־אבנים גדול עד היום הזה"
    },
    {
      "number": 30,
      "hebrew": "אז יבנה יהושע מזבח ליהוה אלהי ישראל בהר עיבל"
    },
    {
      "number": 31,
      "hebrew": "כאשר צוה משה עבד־יהוה את־בני ישראל ככתוב בספר תורת משה מזבח אבנים שלמות אשר לא־הניף עליהן ברזל ויעלו עליו עלות ליהוה ויזבחו שלמים"
    },
    {
      "number": 32,
      "hebrew": "ויכתב־שם על־האבנים את משנה תורת משה אשר כתב לפני בני ישראל"
    },
    {
      "number": 33,
      "hebrew": "וכל־ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית־יהוה כגר כאזרח חציו אל־מול הר־גרזים והחציו אל־מול הר־עיבל כאשר צוה משה עבד־יהוה לברך את־העם ישראל בראשנה"
    },
    {
      "number": 34,
      "hebrew": "ואחרי־כן קרא את־כל־דברי התורה הברכה והקללה ככל־הכתוב בספר התורה"
    },
    {
      "number": 35,
      "hebrew": "לא־היה דבר מכל אשר־צוה משה אשר לא־קרא יהושע נגד כל־קהל ישראל והנשים והטף והגר ההלך בקרבם"
    }
  ]
}