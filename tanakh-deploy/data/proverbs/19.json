{
  "book": "Proverbs",
  "bookHebrew": "משלי",
  "chapter": 19,
  "verses": [
    {
      "number": 1,
      "hebrew": "טוב־רש הולך בתמו מעקש שפתיו והוא כסיל"
    },
    {
      "number": 2,
      "hebrew": "גם בלא־דעת נפש לא־טוב ואץ ברגלים חוטא"
    },
    {
      "number": 3,
      "hebrew": "אולת אדם תסלף דרכו ועל־יהוה יזעף לבו"
    },
    {
      "number": 4,
      "hebrew": "הון יסיף רעים רבים ודל מרעהו יפרד"
    },
    {
      "number": 5,
      "hebrew": "עד שקרים לא ינקה ויפיח כזבים לא ימלט"
    },
    {
      "number": 6,
      "hebrew": "רבים יחלו פני־נדיב וכל־הרע לאיש מתן"
    },
    {
      "number": 7,
      "hebrew": "כל אחי־רש שנאהו אף כי מרעהו רחקו ממנו מרדף אמרים לא־[לו־] המה"
    },
    {
      "number": 8,
      "hebrew": "קנה־לב אהב נפשו שמר תבונה למצא־טוב"
    },
    {
      "number": 9,
      "hebrew": "עד שקרים לא ינקה ויפיח כזבים יאבד"
    },
    {
      "number": 10,
      "hebrew": "לא־נאוה לכסיל תענוג אף כי־לעבד משל בשרים"
    },
    {
      "number": 11,
      "hebrew": "שכל אדם האריך אפו ותפארתו עבר על־פשע"
    },
    {
      "number": 12,
      "hebrew": "נהם ככפיר זעף מלך וכטל על־עשב רצונו"
    },
    {
      "number": 13,
      "hebrew": "הות לאביו בן כסיל ודלף טרד מדיני אשה"
    },
    {
      "number": 14,
      "hebrew": "בית והון נחלת אבות ומיהוה אשה משכלת"
    },
    {
      "number": 15,
      "hebrew": "עצלה תפיל תרדמה ונפש רמיה תרעב"
    },
    {
      "number": 16,
      "hebrew": "שמר מצוה שמר נפשו בוזה דרכיו יומת [ימות]"
    },
    {
      "number": 17,
      "hebrew": "מלוה יהוה חונן דל וגמלו ישלם־לו"
    },
    {
      "number": 18,
      "hebrew": "יסר בנך כי־יש תקוה ואל־המיתו אל־תשא נפשך"
    },
    {
      "number": 19,
      "hebrew": "גרל־[גדל־] חמה נשא ענש כי אם־תציל ועוד תוסף"
    },
    {
      "number": 20,
      "hebrew": "שמע עצה וקבל מוסר למען תחכם באחריתך"
    },
    {
      "number": 21,
      "hebrew": "רבות מחשבות בלב־איש ועצת יהוה היא תקום"
    },
    {
      "number": 22,
      "hebrew": "תאות אדם חסדו וטוב־רש מאיש כזב"
    },
    {
      "number": 23,
      "hebrew": "יראת יהוה לחיים ושבע ילין בל־יפקד רע"
    },
    {
      "number": 24,
      "hebrew": "טמן עצל ידו בצלחת גם־אל־פיהו לא ישיבנה"
    },
    {
      "number": 25,
      "hebrew": "לץ תכה ופתי יערם והוכיח לנבון יבין דעת"
    },
    {
      "number": 26,
      "hebrew": "משדד־אב יבריח אם בן מביש ומחפיר"
    },
    {
      "number": 27,
      "hebrew": "חדל־בני לשמע מוסר לשגות מאמרי־דעת"
    },
    {
      "number": 28,
      "hebrew": "עד בליעל יליץ משפט ופי רשעים יבלע־און"
    },
    {
      "number": 29,
      "hebrew": "נכונו ללצים שפטים ומהלמות לגו כסילים"
    }
  ]
}