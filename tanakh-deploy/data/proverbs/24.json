{
  "book": "Proverbs",
  "bookHebrew": "משלי",
  "chapter": 24,
  "verses": [
    {
      "number": 1,
      "hebrew": "אל־תקנא באנשי רעה ואל־תתאו [תתאיו] להיות אתם"
    },
    {
      "number": 2,
      "hebrew": "כי־שד יהגה לבם ועמל שפתיהם תדברנה"
    },
    {
      "number": 3,
      "hebrew": "בחכמה יבנה בית ובתבונה יתכונן"
    },
    {
      "number": 4,
      "hebrew": "ובדעת חדרים ימלאו כל־הון יקר ונעים"
    },
    {
      "number": 5,
      "hebrew": "גבר־חכם בעוז ואיש־דעת מאמץ־כח"
    },
    {
      "number": 6,
      "hebrew": "כי בתחבלות תעשה־לך מלחמה ותשועה ברב יועץ"
    },
    {
      "number": 7,
      "hebrew": "ראמות לאויל חכמות בשער לא יפתח־פיהו"
    },
    {
      "number": 8,
      "hebrew": "מחשב להרע לו בעל־מזמות יקראו"
    },
    {
      "number": 9,
      "hebrew": "זמת אולת חטאת ותועבת לאדם לץ"
    },
    {
      "number": 10,
      "hebrew": "התרפית ביום צרה צר כחכה"
    },
    {
      "number": 11,
      "hebrew": "הצל לקחים למות ומטים להרג אם־תחשוך"
    },
    {
      "number": 12,
      "hebrew": "כי־תאמר הן לא־ידענו זה ה‍לא־תכן לבות הוא־יבין ונצר נפשך הוא ידע והשיב לאדם כפעלו"
    },
    {
      "number": 13,
      "hebrew": "אכל־בני דבש כי־טוב ונפת מתוק על־חכך"
    },
    {
      "number": 14,
      "hebrew": "כן דעה חכמה לנפשך אם־מצאת ויש אחרית ותקותך לא תכרת"
    },
    {
      "number": 15,
      "hebrew": "אל־תארב רשע לנוה צדיק אל־תשדד רבצו"
    },
    {
      "number": 16,
      "hebrew": "כי שבע יפול צדיק וקם ורשעים יכשלו ברעה"
    },
    {
      "number": 17,
      "hebrew": "בנפל אויביך [אויבך] אל־תשמח ובכשלו אל־יגל לבך"
    },
    {
      "number": 18,
      "hebrew": "פן־יראה יהוה ורע בעיניו והשיב מעליו אפו"
    },
    {
      "number": 19,
      "hebrew": "אל־תתחר במרעים אל־תקנא ברשעים"
    },
    {
      "number": 20,
      "hebrew": "כי לא־תהיה אחרית לרע נר רשעים ידעך"
    },
    {
      "number": 21,
      "hebrew": "ירא־את־יהוה בני ומלך עם־שונים אל־תתערב"
    },
    {
      "number": 22,
      "hebrew": "כי־פתאם יקום אידם ופיד שניהם מי יודע"
    },
    {
      "number": 23,
      "hebrew": "גם־אלה לחכמים הכר־פנים במשפט בל־טוב"
    },
    {
      "number": 24,
      "hebrew": "אמר לרשע צדיק אתה יקבהו עמים יזעמוהו לאמים"
    },
    {
      "number": 25,
      "hebrew": "ולמוכיחים ינעם ועליהם תבוא ברכת־טוב"
    },
    {
      "number": 26,
      "hebrew": "שפתים ישק משיב דברים נכחים"
    },
    {
      "number": 27,
      "hebrew": "הכן בחוץ מלאכתך ועתדה בשדה לך אחר ובנית ביתך"
    },
    {
      "number": 28,
      "hebrew": "אל־תהי עד־חנם ברעך והפתית בשפתיך"
    },
    {
      "number": 29,
      "hebrew": "אל־תאמר כאשר עשה־לי כן אעשה־לו אשיב לאיש כפעלו"
    },
    {
      "number": 30,
      "hebrew": "על־שדה איש־עצל עברתי ועל־כרם אדם חסר־לב"
    },
    {
      "number": 31,
      "hebrew": "והנה עלה כלו קמשנים כסו פניו חרלים וגדר אבניו נהרסה"
    },
    {
      "number": 32,
      "hebrew": "ואחזה אנכי אשית לבי ראיתי לקחתי מוסר"
    },
    {
      "number": 33,
      "hebrew": "מעט שנות מעט תנומות מעט חבק ידים לשכב"
    },
    {
      "number": 34,
      "hebrew": "ובא־מתהלך רישך ומחסריך כאיש מגן"
    }
  ]
}