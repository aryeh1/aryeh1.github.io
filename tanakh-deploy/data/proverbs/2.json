{
  "book": "Proverbs",
  "bookHebrew": "משלי",
  "chapter": 2,
  "verses": [
    {
      "number": 1,
      "hebrew": "בני אם־תקח אמרי ומצותי תצפן אתך"
    },
    {
      "number": 2,
      "hebrew": "להקשיב לחכמה אזנך תטה לבך לתבונה"
    },
    {
      "number": 3,
      "hebrew": "כי אם לבינה תקרא לתבונה תתן קולך"
    },
    {
      "number": 4,
      "hebrew": "אם־תבקשנה ככסף וכמטמונים תחפשנה"
    },
    {
      "number": 5,
      "hebrew": "אז תבין יראת יהוה ודעת אלהים תמצא"
    },
    {
      "number": 6,
      "hebrew": "כי־יהוה יתן חכמה מפיו דעת ותבונה"
    },
    {
      "number": 7,
      "hebrew": "וצפן [יצפן] לישרים תושיה מגן להלכי תם"
    },
    {
      "number": 8,
      "hebrew": "לנצר ארחות משפט ודרך חסידו [חסידיו] ישמר"
    },
    {
      "number": 9,
      "hebrew": "אז תבין צדק ומשפט ומישרים כל־מעגל־טוב"
    },
    {
      "number": 10,
      "hebrew": "כי־תבוא חכמה בלבך ודעת לנפשך ינעם"
    },
    {
      "number": 11,
      "hebrew": "מזמה תשמר עליך תבונה תנצרכה"
    },
    {
      "number": 12,
      "hebrew": "להצילך מדרך רע מאיש מדבר תהפכות"
    },
    {
      "number": 13,
      "hebrew": "העזבים ארחות ישר ללכת בדרכי־חשך"
    },
    {
      "number": 14,
      "hebrew": "השמחים לעשות רע יגילו בתהפכות רע"
    },
    {
      "number": 15,
      "hebrew": "אשר ארחתיהם עקשים ונלוזים במעגלותם"
    },
    {
      "number": 16,
      "hebrew": "להצילך מאשה זרה מנכריה אמריה החליקה"
    },
    {
      "number": 17,
      "hebrew": "העזבת אלוף נעוריה ואת־ברית אלהיה שכחה"
    },
    {
      "number": 18,
      "hebrew": "כי שחה אל־מות ביתה ואל־רפאים מעגלתיה"
    },
    {
      "number": 19,
      "hebrew": "כל־באיה לא ישובון ולא־ישיגו ארחות חיים"
    },
    {
      "number": 20,
      "hebrew": "למען תלך בדרך טובים וארחות צדיקים תשמר"
    },
    {
      "number": 21,
      "hebrew": "כי־ישרים ישכנו ארץ ותמימים יותרו בה"
    },
    {
      "number": 22,
      "hebrew": "ורשעים מארץ יכרתו ובוגדים יסחו ממנה"
    }
  ]
}