{
  "book": "Proverbs",
  "bookHebrew": "משלי",
  "chapter": 21,
  "verses": [
    {
      "number": 1,
      "hebrew": "פלגי־מים לב־מלך ביד־יהוה על־כל־אשר יחפץ יטנו"
    },
    {
      "number": 2,
      "hebrew": "כל־דרך־איש ישר בעיניו ותכן לבות יהוה"
    },
    {
      "number": 3,
      "hebrew": "עשה צדקה ומשפט נבחר ליהוה מזבח"
    },
    {
      "number": 4,
      "hebrew": "רום־עינים ורחב־לב נר רשעים חטאת"
    },
    {
      "number": 5,
      "hebrew": "מחשבות חרוץ אך־למותר וכל־אץ אך־למחסור"
    },
    {
      "number": 6,
      "hebrew": "פעל אוצרות בלשון שקר הבל נדף מבקשי־מות"
    },
    {
      "number": 7,
      "hebrew": "שד־רשעים יגורם כי מאנו לעשות משפט"
    },
    {
      "number": 8,
      "hebrew": "הפכפך דרך איש וזר וזך ישר פעלו"
    },
    {
      "number": 9,
      "hebrew": "טוב לשבת על־פנת־גג מאשת מדינים ובית חבר"
    },
    {
      "number": 10,
      "hebrew": "נפש רשע אותה־רע לא־יחן בעיניו רעהו"
    },
    {
      "number": 11,
      "hebrew": "בענש־לץ יחכם־פתי ובהשכיל לחכם יקח־דעת"
    },
    {
      "number": 12,
      "hebrew": "משכיל צדיק לבית רשע מסלף רשעים לרע"
    },
    {
      "number": 13,
      "hebrew": "אטם אזנו מזעקת־דל גם־הוא יקרא ולא יענה"
    },
    {
      "number": 14,
      "hebrew": "מתן בסתר יכפה־אף ושחד בחק חמה עזה"
    },
    {
      "number": 15,
      "hebrew": "שמחה לצדיק עשות משפט ומחתה לפעלי און"
    },
    {
      "number": 16,
      "hebrew": "אדם תועה מדרך השכל בקהל רפאים ינוח"
    },
    {
      "number": 17,
      "hebrew": "איש מחסור אהב שמחה אהב יין־ושמן לא יעשיר"
    },
    {
      "number": 18,
      "hebrew": "כפר לצדיק רשע ותחת ישרים בוגד"
    },
    {
      "number": 19,
      "hebrew": "טוב שבת בארץ־מדבר מאשת מדונים [מדינים] וכעס"
    },
    {
      "number": 20,
      "hebrew": "אוצר נחמד ושמן בנוה חכם וכסיל אדם יבלענו"
    },
    {
      "number": 21,
      "hebrew": "רדף צדקה וחסד ימצא חיים צדקה וכבוד"
    },
    {
      "number": 22,
      "hebrew": "עיר גברים עלה חכם וירד עז מבטחה"
    },
    {
      "number": 23,
      "hebrew": "שמר פיו ולשונו שמר מצרות נפשו"
    },
    {
      "number": 24,
      "hebrew": "זד יהיר לץ שמו עושה בעברת זדון"
    },
    {
      "number": 25,
      "hebrew": "תאות עצל תמיתנו כי־מאנו ידיו לעשות"
    },
    {
      "number": 26,
      "hebrew": "כל־היום התאוה תאוה וצדיק יתן ולא יחשך"
    },
    {
      "number": 27,
      "hebrew": "זבח רשעים תועבה אף כי־בזמה יביאנו"
    },
    {
      "number": 28,
      "hebrew": "עד־כזבים יאבד ואיש שומע לנצח ידבר"
    },
    {
      "number": 29,
      "hebrew": "העז איש רשע בפניו וישר הוא יכין [יבין] דרכיו [דרכו]"
    },
    {
      "number": 30,
      "hebrew": "אין חכמה ואין תבונה ואין עצה לנגד יהוה"
    },
    {
      "number": 31,
      "hebrew": "סוס מוכן ליום מלחמה וליהוה התשועה"
    }
  ]
}