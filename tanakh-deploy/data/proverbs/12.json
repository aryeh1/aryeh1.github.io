{
  "book": "Proverbs",
  "bookHebrew": "משלי",
  "chapter": 12,
  "verses": [
    {
      "number": 1,
      "hebrew": "אהב מוסר אהב דעת ושנא תוכחת בער"
    },
    {
      "number": 2,
      "hebrew": "טוב יפיק רצון מיהוה ואיש מזמות ירשיע"
    },
    {
      "number": 3,
      "hebrew": "לא־יכון אדם ברשע ושרש צדיקים בל־ימוט"
    },
    {
      "number": 4,
      "hebrew": "אשת־חיל עטרת בעלה וכרקב בעצמותיו מבישה"
    },
    {
      "number": 5,
      "hebrew": "מחשבות צדיקים משפט תחבלות רשעים מרמה"
    },
    {
      "number": 6,
      "hebrew": "דברי רשעים ארב־דם ופי ישרים יצילם"
    },
    {
      "number": 7,
      "hebrew": "הפוך רשעים ואינם ובית צדיקים יעמד"
    },
    {
      "number": 8,
      "hebrew": "לפי־שכלו יהלל־איש ונעוה־לב יהיה לבוז"
    },
    {
      "number": 9,
      "hebrew": "טוב נקלה ועבד לו ממתכבד וחסר־לחם"
    },
    {
      "number": 10,
      "hebrew": "יודע צדיק נפש בהמתו ורחמי רשעים אכזרי"
    },
    {
      "number": 11,
      "hebrew": "עבד אדמתו ישבע־לחם ומרדף ריקים חסר־לב"
    },
    {
      "number": 12,
      "hebrew": "חמד רשע מצוד רעים ושרש צדיקים יתן"
    },
    {
      "number": 13,
      "hebrew": "בפשע שפתים מוקש רע ויצא מצרה צדיק"
    },
    {
      "number": 14,
      "hebrew": "מפרי פי־איש ישבע־טוב וגמול ידי־אדם ישוב [ישיב] לו"
    },
    {
      "number": 15,
      "hebrew": "דרך אויל ישר בעיניו ושמע לעצה חכם"
    },
    {
      "number": 16,
      "hebrew": "אויל ביום יודע כעסו וכסה קלון ערום"
    },
    {
      "number": 17,
      "hebrew": "יפיח אמונה יגיד צדק ועד שקרים מרמה"
    },
    {
      "number": 18,
      "hebrew": "יש בוטה כמדקרות חרב ולשון חכמים מרפא"
    },
    {
      "number": 19,
      "hebrew": "שפת־אמת תכון לעד ועד־ארגיעה לשון שקר"
    },
    {
      "number": 20,
      "hebrew": "מרמה בלב־חרשי רע וליעצי שלום שמחה"
    },
    {
      "number": 21,
      "hebrew": "לא־יאנה לצדיק כל־און ורשעים מלאו רע"
    },
    {
      "number": 22,
      "hebrew": "תועבת יהוה שפתי־שקר ועשי אמונה רצונו"
    },
    {
      "number": 23,
      "hebrew": "אדם ערום כסה דעת ולב כסילים יקרא אולת"
    },
    {
      "number": 24,
      "hebrew": "יד־חרוצים תמשול ורמיה תהיה למס"
    },
    {
      "number": 25,
      "hebrew": "דאגה בלב־איש ישחנה ודבר טוב ישמחנה"
    },
    {
      "number": 26,
      "hebrew": "יתר מרעהו צדיק ודרך רשעים תתעם"
    },
    {
      "number": 27,
      "hebrew": "לא־יחרך רמיה צידו והון־אדם יקר חרוץ"
    },
    {
      "number": 28,
      "hebrew": "בארח־צדקה חיים ודרך נתיבה אל־מות"
    }
  ]
}