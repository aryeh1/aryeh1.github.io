{
  "book": "Proverbs",
  "bookHebrew": "משלי",
  "chapter": 5,
  "verses": [
    {
      "number": 1,
      "hebrew": "בני לחכמתי הקשיבה לתבונתי הט־אזנך"
    },
    {
      "number": 2,
      "hebrew": "לשמר מזמות ודעת שפתיך ינצרו"
    },
    {
      "number": 3,
      "hebrew": "כי נפת תטפנה שפתי זרה וחלק משמן חכה"
    },
    {
      "number": 4,
      "hebrew": "ואחריתה מרה כלענה חדה כחרב פיות"
    },
    {
      "number": 5,
      "hebrew": "רגליה ירדות מות שאול צעדיה יתמכו"
    },
    {
      "number": 6,
      "hebrew": "ארח חיים פן־תפלס נעו מעגלתיה לא תדע"
    },
    {
      "number": 7,
      "hebrew": "ועתה בנים שמעו־לי ואל־תסורו מאמרי־פי"
    },
    {
      "number": 8,
      "hebrew": "הרחק מעליה דרכך ואל־תקרב אל־פתח ביתה"
    },
    {
      "number": 9,
      "hebrew": "פן־תתן לאחרים הודך ושנתיך לאכזרי"
    },
    {
      "number": 10,
      "hebrew": "פן־ישבעו זרים כחך ועצביך בבית נכרי"
    },
    {
      "number": 11,
      "hebrew": "ונהמת באחריתך בכלות בשרך ושארך"
    },
    {
      "number": 12,
      "hebrew": "ואמרת איך שנאתי מוסר ותוכחת נאץ לבי"
    },
    {
      "number": 13,
      "hebrew": "ולא־שמעתי בקול מורי ולמלמדי לא־הטיתי אזני"
    },
    {
      "number": 14,
      "hebrew": "כמעט הייתי בכל־רע בתוך קהל ועדה"
    },
    {
      "number": 15,
      "hebrew": "שתה־מים מבורך ונזלים מתוך בארך"
    },
    {
      "number": 16,
      "hebrew": "יפוצו מעינתיך חוצה ברחבות פלגי־מים"
    },
    {
      "number": 17,
      "hebrew": "יהיו־לך לבדך ואין לזרים אתך"
    },
    {
      "number": 18,
      "hebrew": "יהי־מקורך ברוך ושמח מאשת נעורך"
    },
    {
      "number": 19,
      "hebrew": "אילת אהבים ויעלת־חן דדיה ירוך בכל־עת באהבתה תשגה תמיד"
    },
    {
      "number": 20,
      "hebrew": "ולמה תשגה בני בזרה ותחבק חק נכריה"
    },
    {
      "number": 21,
      "hebrew": "כי נכח עיני יהוה דרכי־איש וכל־מעגלתיו מפלס"
    },
    {
      "number": 22,
      "hebrew": "עוונותיו ילכדנו את־הרשע ובחבלי חטאתו יתמך"
    },
    {
      "number": 23,
      "hebrew": "הוא ימות באין מוסר וברב אולתו ישגה"
    }
  ]
}