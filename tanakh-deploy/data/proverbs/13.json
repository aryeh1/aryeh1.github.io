{
  "book": "Proverbs",
  "bookHebrew": "משלי",
  "chapter": 13,
  "verses": [
    {
      "number": 1,
      "hebrew": "בן חכם מוסר אב ולץ לא־שמע גערה"
    },
    {
      "number": 2,
      "hebrew": "מפרי פי־איש יאכל טוב ונפש בגדים חמס"
    },
    {
      "number": 3,
      "hebrew": "נצר פיו שמר נפשו פשק שפתיו מחתה־לו"
    },
    {
      "number": 4,
      "hebrew": "מתאוה ואין נפשו עצל ונפש חרצים תדשן"
    },
    {
      "number": 5,
      "hebrew": "דבר־שקר ישנא צדיק ורשע יבאיש ויחפיר"
    },
    {
      "number": 6,
      "hebrew": "צדקה תצר תם־דרך ורשעה תסלף חטאת"
    },
    {
      "number": 7,
      "hebrew": "יש מתעשר ואין כל מתרושש והון רב"
    },
    {
      "number": 8,
      "hebrew": "כפר נפש־איש עשרו ורש לא־שמע גערה"
    },
    {
      "number": 9,
      "hebrew": "אור־צדיקים ישמח ונר רשעים ידעך"
    },
    {
      "number": 10,
      "hebrew": "רק־בזדון יתן מצה ואת־נועצים חכמה"
    },
    {
      "number": 11,
      "hebrew": "הון מהבל ימעט וקבץ על־יד ירבה"
    },
    {
      "number": 12,
      "hebrew": "תוחלת ממשכה מחלה־לב ועץ חיים תאוה באה"
    },
    {
      "number": 13,
      "hebrew": "בז לדבר יחבל לו וירא מצוה הוא ישלם"
    },
    {
      "number": 14,
      "hebrew": "תורת חכם מקור חיים לסור ממקשי מות"
    },
    {
      "number": 15,
      "hebrew": "שכל־טוב יתן־חן ודרך בגדים איתן"
    },
    {
      "number": 16,
      "hebrew": "כל־ערום יעשה בדעת וכסיל יפרש אולת"
    },
    {
      "number": 17,
      "hebrew": "מלאך רשע יפל ברע וציר אמונים מרפא"
    },
    {
      "number": 18,
      "hebrew": "ריש וקלון פורע מוסר ושומר תוכחת יכבד"
    },
    {
      "number": 19,
      "hebrew": "תאוה נהיה תערב לנפש ותועבת כסילים סור מרע"
    },
    {
      "number": 20,
      "hebrew": "הלוך [הולך] את־חכמים וחכם [יחכם] ורעה כסילים ירוע"
    },
    {
      "number": 21,
      "hebrew": "חטאים תרדף רעה ואת־צדיקים ישלם־טוב"
    },
    {
      "number": 22,
      "hebrew": "טוב ינחיל בני־בנים וצפון לצדיק חיל חוטא"
    },
    {
      "number": 23,
      "hebrew": "רב־אכל ניר ראשים ויש נספה בלא משפט"
    },
    {
      "number": 24,
      "hebrew": "חושך שבטו שונא בנו ואהבו שחרו מוסר"
    },
    {
      "number": 25,
      "hebrew": "צדיק אכל לשבע נפשו ובטן רשעים תחסר"
    }
  ]
}