{
  "book": "Micah",
  "bookHebrew": "מיכה",
  "chapter": 5,
  "verses": [
    {
      "number": 1,
      "hebrew": "ואתה בית־לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם"
    },
    {
      "number": 2,
      "hebrew": "לכן יתנם עד־עת יולדה ילדה ויתר אחיו ישובון על־בני ישראל"
    },
    {
      "number": 3,
      "hebrew": "ועמד ורעה בעז יהוה בגאון שם יהוה אלהיו וישבו כי־עתה יגדל עד־אפסי־ארץ"
    },
    {
      "number": 4,
      "hebrew": "והיה זה שלום אשור כי־יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם"
    },
    {
      "number": 5,
      "hebrew": "ורעו את־ארץ אשור בחרב ואת־ארץ נמרד בפתחיה והציל מאשור כי־יבוא בארצנו וכי ידרך בגבולנו"
    },
    {
      "number": 6,
      "hebrew": "והיה שארית יעקב בקרב עמים רבים כטל מאת יהוה כרביבים עלי־עשב אשר לא־יקוה לאיש ולא ייחל לבני אדם"
    },
    {
      "number": 7,
      "hebrew": "והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל"
    },
    {
      "number": 8,
      "hebrew": "תרם ידך על־צריך וכל־איביך יכרתו"
    },
    {
      "number": 9,
      "hebrew": "והיה ביום־ההוא נאם־יהוה והכרתי סוסיך מקרבך והאבדתי מרכבתיך"
    },
    {
      "number": 10,
      "hebrew": "והכרתי ערי ארצך והרסתי כל־מבצריך"
    },
    {
      "number": 11,
      "hebrew": "והכרתי כשפים מידך ומעוננים לא יהיו־לך"
    },
    {
      "number": 12,
      "hebrew": "והכרתי פסיליך ומצבותיך מקרבך ולא־תשתחוה עוד למעשה ידיך"
    },
    {
      "number": 13,
      "hebrew": "ונתשתי אשיריך מקרבך והשמדתי עריך"
    },
    {
      "number": 14,
      "hebrew": "ועשיתי באף ובחמה נקם את־הגוים אשר לא שמעו"
    }
  ]
}