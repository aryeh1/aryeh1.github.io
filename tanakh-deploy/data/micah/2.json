{
  "book": "Micah",
  "bookHebrew": "מיכה",
  "chapter": 2,
  "verses": [
    {
      "number": 1,
      "hebrew": "הוי חשבי־און ופעלי רע על־משכבותם באור הבקר יעשוה כי יש־לאל ידם"
    },
    {
      "number": 2,
      "hebrew": "וחמדו שדות וגזלו ובתים ונשאו ועשקו גבר וביתו ואיש ונחלתו"
    },
    {
      "number": 3,
      "hebrew": "לכן כה אמר יהוה הנני חשב על־המשפחה הזאת רעה אשר לא־תמישו משם צוארתיכם ולא תלכו רומה כי עת רעה היא"
    },
    {
      "number": 4,
      "hebrew": "ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק"
    },
    {
      "number": 5,
      "hebrew": "לכן לא־יהיה לך משליך חבל בגורל בקהל יהוה"
    },
    {
      "number": 6,
      "hebrew": "אל־תטפו יטיפון לא־יטפו לאלה לא יסג כלמות"
    },
    {
      "number": 7,
      "hebrew": "האמור בית־יעקב הקצר רוח יהוה אם־אלה מעלליו הלוא דברי ייטיבו עם הישר הולך"
    },
    {
      "number": 8,
      "hebrew": "ואתמול עמי לאויב יקומם ממול שלמה אדר תפשטון מעברים בטח שובי מלחמה"
    },
    {
      "number": 9,
      "hebrew": "נשי עמי תגרשון מבית תענגיה מעל עלליה תקחו הדרי לעולם"
    },
    {
      "number": 10,
      "hebrew": "קומו ולכו כי לא־זאת המנוחה בעבור טמאה תחבל וחבל נמרץ"
    },
    {
      "number": 11,
      "hebrew": "לו־איש הלך רוח ושקר כזב אטף לך ליין ולשכר והיה מטיף העם הזה"
    },
    {
      "number": 12,
      "hebrew": "אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם"
    },
    {
      "number": 13,
      "hebrew": "עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם"
    }
  ]
}