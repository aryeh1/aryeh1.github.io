{
  "book": "Micah",
  "bookHebrew": "מיכה",
  "chapter": 7,
  "verses": [
    {
      "number": 1,
      "hebrew": "אללי לי כי הייתי כאספי־קיץ כעללת בציר אין־אשכול לאכול בכורה אותה נפשי"
    },
    {
      "number": 2,
      "hebrew": "אבד חסיד מן־הארץ וישר באדם אין כלם לדמים יארבו איש את־אחיהו יצודו חרם"
    },
    {
      "number": 3,
      "hebrew": "על־הרע כפים להיטיב השר שאל והשפט בשלום והגדול דבר הות נפשו הוא ויעבתוה"
    },
    {
      "number": 4,
      "hebrew": "טובם כחדק ישר ממסוכה יום מצפיך פקדתך באה עתה תהיה מבוכתם"
    },
    {
      "number": 5,
      "hebrew": "אל־תאמינו ברע אל־תבטחו באלוף משכבת חיקך שמר פתחי־פיך"
    },
    {
      "number": 6,
      "hebrew": "כי־בן מנבל אב בת קמה באמה כלה בחמתה איבי איש אנשי ביתו"
    },
    {
      "number": 7,
      "hebrew": "ואני ביהוה אצפה אוחילה לאלהי ישעי ישמעני אלהי"
    },
    {
      "number": 8,
      "hebrew": "אל־תשמחי איבתי לי כי נפלתי קמתי כי־אשב בחשך יהוה אור לי"
    },
    {
      "number": 9,
      "hebrew": "זעף יהוה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו"
    },
    {
      "number": 10,
      "hebrew": "ותרא איבתי ותכסה בושה האמרה אלי איו יהוה אלהיך עיני תראינה בה עתה תהיה למרמס כטיט חוצות"
    },
    {
      "number": 11,
      "hebrew": "יום לבנות גדריך יום ההוא ירחק־חק"
    },
    {
      "number": 12,
      "hebrew": "יום הוא ועדיך יבוא למני אשור וערי מצור ולמני מצור ועד־נהר וים מים והר ההר"
    },
    {
      "number": 13,
      "hebrew": "והיתה הארץ לשממה על־ישביה מפרי מעלליהם"
    },
    {
      "number": 14,
      "hebrew": "רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם"
    },
    {
      "number": 15,
      "hebrew": "כימי צאתך מארץ מצרים אראנו נפלאות"
    },
    {
      "number": 16,
      "hebrew": "יראו גוים ויבשו מכל גבורתם ישימו יד על־פה אזניהם תחרשנה"
    },
    {
      "number": 17,
      "hebrew": "ילחכו עפר כנחש כזחלי ארץ ירגזו ממסגרתיהם אל־יהוה אלהינו יפחדו ויראו ממך"
    },
    {
      "number": 18,
      "hebrew": "מי־אל כמוך נשא עון ועבר על־פשע לשארית נחלתו לא־החזיק לעד אפו כי־חפץ חסד הוא"
    },
    {
      "number": 19,
      "hebrew": "ישוב ירחמנו יכבש עונתינו ותשליך במצלות ים כל־חטאותם"
    },
    {
      "number": 20,
      "hebrew": "תתן אמת ליעקב חסד לאברהם אשר־נשבעת לאבתינו מימי קדם"
    }
  ]
}