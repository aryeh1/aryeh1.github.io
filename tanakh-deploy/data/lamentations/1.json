{
  "book": "Lamentations",
  "bookHebrew": "איכה",
  "chapter": 1,
  "verses": [
    {
      "number": 1,
      "hebrew": "איכה ישבה בדד העיר רבתי עם היתה כאלמנה רבתי בגוים שרתי במדינות היתה למס"
    },
    {
      "number": 2,
      "hebrew": "בכו תבכה בלילה ודמעתה על לחיה אין־לה מנחם מכל־אהביה כל־רעיה בגדו בה היו לה לאיבים"
    },
    {
      "number": 3,
      "hebrew": "גלתה יהודה מעני ומרב עבדה היא ישבה בגוים לא מצאה מנוח כל־רדפיה השיגוה בין המצרים"
    },
    {
      "number": 4,
      "hebrew": "דרכי ציון אבלות מבלי באי מועד כל־שעריה שוממין כהניה נאנחים בתולתיה נוגות והיא מר־לה"
    },
    {
      "number": 5,
      "hebrew": "היו צריה לראש איביה שלו כי־יהוה הוגה על רב־פשעיה עולליה הלכו שבי לפני־צר"
    },
    {
      "number": 6,
      "hebrew": "ויצא מן־בת־[מבת־] ציון כל־הדרה היו שריה כאילים לא־מצאו מרעה וילכו בלא־כח לפני רודף"
    },
    {
      "number": 7,
      "hebrew": "זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד־צר ואין עוזר לה ראוה צרים שחקו על משבתה"
    },
    {
      "number": 8,
      "hebrew": "חטא חטאה ירושלם על־כן לנידה היתה כל־מכבדיה הזילוה כי־ראו ערותה גם־היא נאנחה ותשב אחור"
    },
    {
      "number": 9,
      "hebrew": "טמאתה בשוליה לא זכרה אחריתה ותרד פלאים אין מנחם לה ראה יהוה את־עניי כי הגדיל אויב"
    },
    {
      "number": 10,
      "hebrew": "ידו פרש צר על כל־מחמדיה כי־ראתה גוים באו מקדשה אשר צויתה לא־יבאו בקהל לך"
    },
    {
      "number": 11,
      "hebrew": "כל־עמה נאנחים מבקשים לחם נתנו מחמודיהם [מחמדיהם] באכל להשיב נפש ראה יהוה והביטה כי הייתי זוללה"
    },
    {
      "number": 12,
      "hebrew": "לוא אליכם כל־עברי דרך הביטו וראו אם־יש מכאוב כמכאבי אשר עולל לי אשר הוגה יהוה ביום חרון אפו"
    },
    {
      "number": 13,
      "hebrew": "ממרום שלח־אש בעצמתי וירדנה פרש רשת לרגלי השיבני אחור נתנני שממה כל־היום דוה"
    },
    {
      "number": 14,
      "hebrew": "נשקד על פשעי בידו ישתרגו עלו על־צוארי הכשיל כחי נתנני אדני בידי לא־אוכל קום"
    },
    {
      "number": 15,
      "hebrew": "סלה כל־אבירי אדני בקרבי קרא עלי מועד לשבר בחורי גת דרך אדני לבתולת בת־יהודה"
    },
    {
      "number": 16,
      "hebrew": "על־אלה אני בוכיה עיני עיני ירדה מים כי־רחק ממני מנחם משיב נפשי היו בני שוממים כי גבר אויב"
    },
    {
      "number": 17,
      "hebrew": "פרשה ציון בידיה אין מנחם לה צוה יהוה ליעקב סביביו צריו היתה ירושלם לנדה ביניהם"
    },
    {
      "number": 18,
      "hebrew": "צדיק הוא יהוה כי פיהו מריתי שמעו־נא כל־עמים [העמים] וראו מכאבי בתולתי ובחורי הלכו בשבי"
    },
    {
      "number": 19,
      "hebrew": "קראתי למאהבי המה רמוני כהני וזקני בעיר גועו כי־בקשו אכל למו וישיבו את־נפשם"
    },
    {
      "number": 20,
      "hebrew": "ראה יהוה כי־צר־לי מעי חמרמרו נהפך לבי בקרבי כי מרו מריתי מחוץ שכלה־חרב בבית כמות"
    },
    {
      "number": 21,
      "hebrew": "שמעו כי נאנחה אני אין מנחם לי כל־איבי שמעו רעתי ששו כי אתה עשית הבאת יום־קראת ויהיו כמוני"
    },
    {
      "number": 22,
      "hebrew": "תבא כל־רעתם לפניך ועולל למו כאשר עוללת לי על כל־פשעי כי־רבות אנחתי ולבי דוי"
    }
  ]
}