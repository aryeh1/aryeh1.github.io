{
  "book": "I Chronicles",
  "bookHebrew": "דברי הימים א",
  "chapter": 12,
  "verses": [
    {
      "number": 1,
      "hebrew": "ואלה הבאים אל־דויד לציקלג עוד עצור מפני שאול בן־קיש והמה בגבורים עזרי המלחמה"
    },
    {
      "number": 2,
      "hebrew": "נשקי קשת מימינים ומשמאלים באבנים ובחצים בקשת מאחי שאול מבנימן"
    },
    {
      "number": 3,
      "hebrew": "הראש אחיעזר ויואש בני השמעה הגבעתי ויזואל [ויזיאל] ופלט בני עזמות וברכה ויהוא הענתתי"
    },
    {
      "number": 4,
      "hebrew": "וישמעיה הגבעוני גבור בשלשים ועל־השלשים"
    },
    {
      "number": 5,
      "hebrew": "וירמיה ויחזיאל ויוחנן ויוזבד הגדרתי"
    },
    {
      "number": 6,
      "hebrew": "אלעוזי וירימות ובעליה ושמריהו ושפטיהו החריפי [החרופי]"
    },
    {
      "number": 7,
      "hebrew": "אלקנה וישיהו ועזראל ויועזר וישבעם הקרחים"
    },
    {
      "number": 8,
      "hebrew": "ויועאלה וזבדיה בני ירחם מן־הגדור"
    },
    {
      "number": 9,
      "hebrew": "ומן־הגדי נבדלו אל־דויד למצד מדברה גברי החיל אנשי צבא למלחמה ערכי צנה ורמח ופני אריה פניהם וכצבאים על־ההרים למהר"
    },
    {
      "number": 10,
      "hebrew": "עזר הראש עבדיה השני אליאב השלשי"
    },
    {
      "number": 11,
      "hebrew": "משמנה הרביעי ירמיה החמשי"
    },
    {
      "number": 12,
      "hebrew": "עתי הששי אליאל השבעי"
    },
    {
      "number": 13,
      "hebrew": "יוחנן השמיני אלזבד התשיעי"
    },
    {
      "number": 14,
      "hebrew": "ירמיהו העשירי מכבני עשתי עשר"
    },
    {
      "number": 15,
      "hebrew": "אלה מבני־גד ראשי הצבא אחד למאה הקטן והגדול לאלף"
    },
    {
      "number": 16,
      "hebrew": "אלה הם אשר עברו את־הירדן בחדש הראשון והוא ממלא על־כל־גדיתיו [גדותיו] ויבריחו את־כל־העמקים למזרח ולמערב"
    },
    {
      "number": 17,
      "hebrew": "ויבאו מן־בני בנימן ויהודה עד־למצד לדויד"
    },
    {
      "number": 18,
      "hebrew": "ויצא דויד לפניהם ויען ויאמר להם אם־לשלום באתם אלי לעזרני יהיה־לי עליכם לבב ליחד ואם־לרמותני לצרי בלא חמס בכפי ירא אלהי אבותינו ויוכח"
    },
    {
      "number": 19,
      "hebrew": "ורוח לבשה את־עמשי ראש השלושים [השלישים] לך דויד ועמך בן־ישי שלום שלום לך ושלום לעזרך כי עזרך אלהיך ויקבלם דויד ויתנם בראשי הגדוד"
    },
    {
      "number": 20,
      "hebrew": "וממנשה נפלו על־דויד בבאו עם־פלשתים על־שאול למלחמה ולא עזרם כי בעצה שלחהו סרני פלשתים לאמר בראשינו יפול אל־אדניו שאול"
    },
    {
      "number": 21,
      "hebrew": "בלכתו אל־ציקלג נפלו עליו ממנשה עדנח ויוזבד וידיעאל ומיכאל ויוזבד ואליהוא וצלתי ראשי האלפים אשר למנשה"
    },
    {
      "number": 22,
      "hebrew": "והמה עזרו עם־דויד על־הגדוד כי־גבורי חיל כלם ויהיו שרים בצבא"
    },
    {
      "number": 23,
      "hebrew": "כי לעת־יום ביום יבאו על־דויד לעזרו עד־למחנה גדול כמחנה אלהים"
    },
    {
      "number": 24,
      "hebrew": "ואלה מספרי ראשי החלוץ לצבא באו על־דויד חברונה להסב מלכות שאול אליו כפי יהוה"
    },
    {
      "number": 25,
      "hebrew": "בני יהודה נשאי צנה ורמח ששת אלפים ושמונה מאות חלוצי צבא"
    },
    {
      "number": 26,
      "hebrew": "מן־בני שמעון גבורי חיל לצבא שבעת אלפים ומאה"
    },
    {
      "number": 27,
      "hebrew": "מן־בני הלוי ארבעת אלפים ושש מאות"
    },
    {
      "number": 28,
      "hebrew": "ויהוידע הנגיד לאהרן ועמו שלשת אלפים ושבע מאות"
    },
    {
      "number": 29,
      "hebrew": "וצדוק נער גבור חיל ובית־אביו שרים עשרים ושנים"
    },
    {
      "number": 30,
      "hebrew": "ומן־בני בנימן אחי שאול שלשת אלפים ועד־הנה מרביתם שמרים משמרת בית שאול"
    },
    {
      "number": 31,
      "hebrew": "ומן־בני אפרים עשרים אלף ושמונה מאות גבורי חיל אנשי שמות לבית אבותם"
    },
    {
      "number": 32,
      "hebrew": "ומחצי מטה מנשה שמונה עשר אלף אשר נקבו בשמות לבוא להמליך את־דויד"
    },
    {
      "number": 33,
      "hebrew": "ומבני יששכר יודעי בינה לעתים לדעת מה־יעשה ישראל ראשיהם מאתים וכל־אחיהם על־פיהם"
    },
    {
      "number": 34,
      "hebrew": "מזבלון יוצאי צבא ערכי מלחמה בכל־כלי מלחמה חמשים אלף ולעדר בלא־לב ולב"
    },
    {
      "number": 35,
      "hebrew": "ומנפתלי שרים אלף ועמהם בצנה וחנית שלשים ושבעה אלף"
    },
    {
      "number": 36,
      "hebrew": "ומן־הדני ערכי מלחמה עשרים־ושמונה אלף ושש מאות"
    },
    {
      "number": 37,
      "hebrew": "ומאשר יוצאי צבא לערך מלחמה ארבעים אלף"
    },
    {
      "number": 38,
      "hebrew": "ומעבר לירדן מן־הראובני והגדי וחצי שבט מנשה בכל כלי צבא מלחמה מאה ועשרים אלף"
    },
    {
      "number": 39,
      "hebrew": "כל־אלה אנשי מלחמה עדרי מערכה בלבב שלם באו חברונה להמליך את־דויד על־כל־ישראל וגם כל־שרית ישראל לב אחד להמליך את־דויד"
    },
    {
      "number": 40,
      "hebrew": "ויהיו־שם עם־דויד ימים שלושה אכלים ושותים כי־הכינו להם אחיהם"
    },
    {
      "number": 41,
      "hebrew": "וגם הקרובים־אליהם עד־יששכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין־ושמן ובקר וצאן לרב כי שמחה בישראל"
    }
  ]
}