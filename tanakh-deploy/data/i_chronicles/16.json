{
  "book": "I Chronicles",
  "bookHebrew": "דברי הימים א",
  "chapter": 16,
  "verses": [
    {
      "number": 1,
      "hebrew": "ויביאו את־ארון האלהים ויציגו אתו בתוך האהל אשר נטה־לו דויד ויקריבו עלות ושלמים לפני האלהים"
    },
    {
      "number": 2,
      "hebrew": "ויכל דויד מהעלות העלה והשלמים ויברך את־העם בשם יהוה"
    },
    {
      "number": 3,
      "hebrew": "ויחלק לכל־איש ישראל מאיש ועד־אשה לאיש ככר־לחם ואשפר ואשישה"
    },
    {
      "number": 4,
      "hebrew": "ויתן לפני ארון יהוה מן־הלוים משרתים ולהזכיר ולהודות ולהלל ליהוה אלהי ישראל"
    },
    {
      "number": 5,
      "hebrew": "אסף הראש ומשנהו זכריה יעיאל ושמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משמיע"
    },
    {
      "number": 6,
      "hebrew": "ובניהו ויחזיאל הכהנים בחצצרות תמיד לפני ארון ברית־האלהים"
    },
    {
      "number": 7,
      "hebrew": "ביום ההוא אז נתן דויד בראש להדות ליהוה ביד־אסף ואחיו"
    },
    {
      "number": 8,
      "hebrew": "הודו ליהוה קראו בשמו הודיעו בעמים עלילתיו"
    },
    {
      "number": 9,
      "hebrew": "שירו לו זמרו־לו שיחו בכל־נפלאתיו"
    },
    {
      "number": 10,
      "hebrew": "התהללו בשם קדשו ישמח לב מבקשי יהוה"
    },
    {
      "number": 11,
      "hebrew": "דרשו יהוה ועזו בקשו פניו תמיד"
    },
    {
      "number": 12,
      "hebrew": "זכרו נפלאתיו אשר עשה מפתיו ומשפטי־פיהו"
    },
    {
      "number": 13,
      "hebrew": "זרע ישראל עבדו בני יעקב בחיריו"
    },
    {
      "number": 14,
      "hebrew": "הוא יהוה אלהינו בכל־הארץ משפטיו"
    },
    {
      "number": 15,
      "hebrew": "זכרו לעולם בריתו דבר צוה לאלף דור"
    },
    {
      "number": 16,
      "hebrew": "אשר כרת את־אברהם ושבועתו ליצחק"
    },
    {
      "number": 17,
      "hebrew": "ויעמידה ליעקב לחק לישראל ברית עולם"
    },
    {
      "number": 18,
      "hebrew": "לאמר לך אתן ארץ־כנען חבל נחלתכם"
    },
    {
      "number": 19,
      "hebrew": "בהיותכם מתי מספר כמעט וגרים בה"
    },
    {
      "number": 20,
      "hebrew": "ויתהלכו מגוי אל־גוי ומממלכה אל־עם אחר"
    },
    {
      "number": 21,
      "hebrew": "לא־הניח לאיש לעשקם ויוכח עליהם מלכים"
    },
    {
      "number": 22,
      "hebrew": "אל־תגעו במשיחי ובנביאי אל־תרעו"
    },
    {
      "number": 23,
      "hebrew": "שירו ליהוה כל־הארץ בשרו מיום־אל־יום ישועתו"
    },
    {
      "number": 24,
      "hebrew": "ספרו בגוים את־כבודו בכל־העמים נפלאתיו"
    },
    {
      "number": 25,
      "hebrew": "כי גדול יהוה ומהלל מאד ונורא הוא על־כל־אלהים"
    },
    {
      "number": 26,
      "hebrew": "כי כל־אלהי העמים אלילים ויהוה שמים עשה"
    },
    {
      "number": 27,
      "hebrew": "הוד והדר לפניו עז וחדוה במקמו"
    },
    {
      "number": 28,
      "hebrew": "הבו ליהוה משפחות עמים הבו ליהוה כבוד ועז"
    },
    {
      "number": 29,
      "hebrew": "הבו ליהוה כבוד שמו שאו מנחה ובאו לפניו השתחוו ליהוה בהדרת־קדש"
    },
    {
      "number": 30,
      "hebrew": "חילו מלפניו כל־הארץ אף־תכון תבל בל־תמוט"
    },
    {
      "number": 31,
      "hebrew": "ישמחו השמים ותגל הארץ ויאמרו בגוים יהוה מלך"
    },
    {
      "number": 32,
      "hebrew": "ירעם הים ומלואו יעלץ השדה וכל־אשר־בו"
    },
    {
      "number": 33,
      "hebrew": "אז ירננו עצי היער מלפני יהוה כי־בא לשפוט את־הארץ"
    },
    {
      "number": 34,
      "hebrew": "הודו ליהוה כי טוב כי לעולם חסדו"
    },
    {
      "number": 35,
      "hebrew": "ואמרו הושיענו אלהי ישענו וקבצנו והצילנו מן־הגוים להדות לשם קדשך להשתבח בתהלתך"
    },
    {
      "number": 36,
      "hebrew": "ברוך יהוה אלהי ישראל מן־העולם ועד העלם ויאמרו כל־העם אמן והלל ליהוה"
    },
    {
      "number": 37,
      "hebrew": "ויעזב־שם לפני ארון ברית־יהוה לאסף ולאחיו לשרת לפני הארון תמיד לדבר־יום ביומו"
    },
    {
      "number": 38,
      "hebrew": "ועבד אדם ואחיהם ששים ושמונה ועבד אדם בן־ידיתון וחסה לשערים"
    },
    {
      "number": 39,
      "hebrew": "ואת צדוק הכהן ואחיו הכהנים לפני משכן יהוה בבמה אשר בגבעון"
    },
    {
      "number": 40,
      "hebrew": "להעלות עלות ליהוה על־מזבח העלה תמיד לבקר ולערב ולכל־הכתוב בתורת יהוה אשר צוה על־ישראל"
    },
    {
      "number": 41,
      "hebrew": "ועמהם הימן וידותון ושאר הברורים אשר נקבו בשמות להדות ליהוה כי לעולם חסדו"
    },
    {
      "number": 42,
      "hebrew": "ועמהם הימן וידותון חצצרות ומצלתים למשמיעים וכלי שיר האלהים ובני ידותון לשער"
    },
    {
      "number": 43,
      "hebrew": "וילכו כל־העם איש לביתו ויסב דויד לברך את־ביתו"
    }
  ]
}