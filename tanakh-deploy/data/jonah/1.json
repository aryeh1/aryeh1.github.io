{
  "book": "Jonah",
  "bookHebrew": "יונה",
  "chapter": 1,
  "verses": [
    {
      "number": 1,
      "hebrew": "ויהי דבר־יהוה אל־יונה בן־אמתי לאמר"
    },
    {
      "number": 2,
      "hebrew": "קום לך אל־נינוה העיר הגדולה וקרא עליה כי־עלתה רעתם לפני"
    },
    {
      "number": 3,
      "hebrew": "ויקם יונה לברח תרשישה מלפני יהוה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני יהוה"
    },
    {
      "number": 4,
      "hebrew": "ויהוה הטיל רוח־גדולה אל־הים ויהי סער־גדול בים והאניה חשבה להשבר"
    },
    {
      "number": 5,
      "hebrew": "וייראו המלחים ויזעקו איש אל־אלהיו ויטלו את־הכלים אשר באניה אל־הים להקל מעליהם ויונה ירד אל־ירכתי הספינה וישכב וירדם"
    },
    {
      "number": 6,
      "hebrew": "ויקרב אליו רב החבל ויאמר לו מה־לך נרדם קום קרא אל־אלהיך אולי יתעשת האלהים לנו ולא נאבד"
    },
    {
      "number": 7,
      "hebrew": "ויאמרו איש אל־רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על־יונה"
    },
    {
      "number": 8,
      "hebrew": "ויאמרו אליו הגידה־נא לנו באשר למי־הרעה הזאת לנו מה־מלאכתך ומאין תבוא מה ארצך ואי־מזה עם אתה"
    },
    {
      "number": 9,
      "hebrew": "ויאמר אליהם עברי אנכי ואת־יהוה אלהי השמים אני ירא אשר־עשה את־הים ואת־היבשה"
    },
    {
      "number": 10,
      "hebrew": "וייראו האנשים יראה גדולה ויאמרו אליו מה־זאת עשית כי־ידעו האנשים כי־מלפני יהוה הוא ברח כי הגיד להם"
    },
    {
      "number": 11,
      "hebrew": "ויאמרו אליו מה־נעשה לך וישתק הים מעלינו כי הים הולך וסער"
    },
    {
      "number": 12,
      "hebrew": "ויאמר אליהם שאוני והטילני אל־הים וישתק הים מעליכם כי יודע אני כי בשלי הסער הגדול הזה עליכם"
    },
    {
      "number": 13,
      "hebrew": "ויחתרו האנשים להשיב אל־היבשה ולא יכלו כי הים הולך וסער עליהם"
    },
    {
      "number": 14,
      "hebrew": "ויקראו אל־יהוה ויאמרו אנה יהוה אל־נא נאבדה בנפש האיש הזה ואל־תתן עלינו דם נקיא כי־אתה יהוה כאשר חפצת עשית"
    },
    {
      "number": 15,
      "hebrew": "וישאו את־יונה ויטלהו אל־הים ויעמד הים מזעפו"
    },
    {
      "number": 16,
      "hebrew": "וייראו האנשים יראה גדולה את־יהוה ויזבחו־זבח ליהוה וידרו נדרים"
    }
  ]
}