{
  "book": "Jonah",
  "bookHebrew": "יונה",
  "chapter": 2,
  "verses": [
    {
      "number": 1,
      "hebrew": "וימן יהוה דג גדול לבלע את־יונה ויהי יונה במעי הדג שלשה ימים ושלשה לילות"
    },
    {
      "number": 2,
      "hebrew": "ויתפלל יונה אל־יהוה אלהיו ממעי הדגה"
    },
    {
      "number": 3,
      "hebrew": "ויאמר קראתי מצרה לי אל־יהוה ויענני מבטן שאול שועתי שמעת קולי"
    },
    {
      "number": 4,
      "hebrew": "ותשליכני מצולה בלבב ימים ונהר יסבבני כל־משבריך וגליך עלי עברו"
    },
    {
      "number": 5,
      "hebrew": "ואני אמרתי נגרשתי מנגד עיניך אך אוסיף להביט אל־היכל קדשך"
    },
    {
      "number": 6,
      "hebrew": "אפפוני מים עד־נפש תהום יסבבני סוף חבוש לראשי"
    },
    {
      "number": 7,
      "hebrew": "לקצבי הרים ירדתי הארץ ברחיה בעדי לעולם ותעל משחת חיי יהוה אלהי"
    },
    {
      "number": 8,
      "hebrew": "בהתעטף עלי נפשי את־יהוה זכרתי ותבוא אליך תפלתי אל־היכל קדשך"
    },
    {
      "number": 9,
      "hebrew": "משמרים הבלי־שוא חסדם יעזבו"
    },
    {
      "number": 10,
      "hebrew": "ואני בקול תודה אזבחה־לך אשר נדרתי אשלמה ישועתה ליהוה"
    },
    {
      "number": 11,
      "hebrew": "ויאמר יהוה לדג ויקא את־יונה אל־היבשה"
    }
  ]
}