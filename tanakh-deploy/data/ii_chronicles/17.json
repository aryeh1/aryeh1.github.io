{
  "book": "II Chronicles",
  "bookHebrew": "דברי הימים ב",
  "chapter": 17,
  "verses": [
    {
      "number": 1,
      "hebrew": "וימלך יהושפט בנו תחתיו ויתחזק על־ישראל"
    },
    {
      "number": 2,
      "hebrew": "ויתן־חיל בכל־ערי יהודה הבצרות ויתן נציבים בארץ יהודה ובערי אפרים אשר לכד אסא אביו"
    },
    {
      "number": 3,
      "hebrew": "ויהי יהוה עם־יהושפט כי הלך בדרכי דויד אביו הראשנים ולא דרש לבעלים"
    },
    {
      "number": 4,
      "hebrew": "כי לאלהי אביו דרש ובמצותיו הלך ולא כמעשה ישראל"
    },
    {
      "number": 5,
      "hebrew": "ויכן יהוה את־הממלכה בידו ויתנו כל־יהודה מנחה ליהושפט ויהי־לו עשר־וכבוד לרב"
    },
    {
      "number": 6,
      "hebrew": "ויגבה לבו בדרכי יהוה ועוד הסיר את־הבמות ואת־האשרים מיהודה"
    },
    {
      "number": 7,
      "hebrew": "ובשנת שלוש למלכו שלח לשריו לבן־חיל ולעבדיה ולזכריה ולנתנאל ולמיכיהו ללמד בערי יהודה"
    },
    {
      "number": 8,
      "hebrew": "ועמהם הלוים שמעיהו ונתניהו וזבדיהו ועשהאל ושמרימות [ושמירמות] ויהונתן ואדניהו וטוביהו וטוב אדוניה הלוים ועמהם אלישמע ויהורם הכהנים"
    },
    {
      "number": 9,
      "hebrew": "וילמדו ביהודה ועמהם ספר תורת יהוה ויסבו בכל־ערי יהודה וילמדו בעם"
    },
    {
      "number": 10,
      "hebrew": "ויהי פחד יהוה על כל־ממלכות הארצות אשר סביבות יהודה ולא נלחמו עם־יהושפט"
    },
    {
      "number": 11,
      "hebrew": "ומן־פלשתים מביאים ליהושפט מנחה וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות"
    },
    {
      "number": 12,
      "hebrew": "ויהי יהושפט הלך וגדל עד־למעלה ויבן ביהודה בירניות וערי מסכנות"
    },
    {
      "number": 13,
      "hebrew": "ומלאכה רבה היה לו בערי יהודה ואנשי מלחמה גבורי חיל בירושלם"
    },
    {
      "number": 14,
      "hebrew": "ואלה פקדתם לבית אבותיהם ליהודה שרי אלפים עדנה השר ועמו גבורי חיל שלש מאות אלף"
    },
    {
      "number": 15,
      "hebrew": "ועל־ידו יהוחנן השר ועמו מאתים ושמונים אלף"
    },
    {
      "number": 16,
      "hebrew": "ועל־ידו עמסיה בן־זכרי המתנדב ליהוה ועמו מאתים אלף גבור חיל"
    },
    {
      "number": 17,
      "hebrew": "ומן־בנימן גבור חיל אלידע ועמו נשקי־קשת ומגן מאתים אלף"
    },
    {
      "number": 18,
      "hebrew": "ועל־ידו יהוזבד ועמו מאה־ושמונים אלף חלוצי צבא"
    },
    {
      "number": 19,
      "hebrew": "אלה המשרתים את־המלך מלבד אשר־נתן המלך בערי המבצר בכל־יהודה"
    }
  ]
}