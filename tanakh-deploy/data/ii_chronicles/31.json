{
  "book": "II Chronicles",
  "bookHebrew": "דברי הימים ב",
  "chapter": 31,
  "verses": [
    {
      "number": 1,
      "hebrew": "וככלות כל־זאת יצאו כל־ישראל הנמצאים לערי יהודה וישברו המצבות ויגדעו האשרים וינתצו את־הבמות ואת־המזבחת מכל־יהודה ובנימן ובאפרים ומנשה עד־לכלה וישובו כל־בני ישראל איש לאחזתו לעריהם"
    },
    {
      "number": 2,
      "hebrew": "ויעמד יחזקיהו את־מחלקות הכהנים והלוים על־מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות יהוה"
    },
    {
      "number": 3,
      "hebrew": "ומנת המלך מן־רכושו לעלות לעלות הבקר והערב והעלות לשבתות ולחדשים ולמעדים ככתוב בתורת יהוה"
    },
    {
      "number": 4,
      "hebrew": "ויאמר לעם ליושבי ירושלם לתת מנת הכהנים והלוים למען יחזקו בתורת יהוה"
    },
    {
      "number": 5,
      "hebrew": "וכפרץ הדבר הרבו בני־ישראל ראשית דגן תירוש ויצהר ודבש וכל תבואת שדה ומעשר הכל לרב הביאו"
    },
    {
      "number": 6,
      "hebrew": "ובני ישראל ויהודה היושבים בערי יהודה גם־הם מעשר בקר וצאן ומעשר קדשים המקדשים ליהוה אלהיהם הביאו ויתנו ערמות ערמות"
    },
    {
      "number": 7,
      "hebrew": "בחדש השלשי החלו הערמות ליסוד ובחדש השביעי כלו"
    },
    {
      "number": 8,
      "hebrew": "ויבאו יחזקיהו והשרים ויראו את־הערמות ויברכו את־יהוה ואת עמו ישראל"
    },
    {
      "number": 9,
      "hebrew": "וידרש יחזקיהו על־הכהנים והלוים על־הערמות"
    },
    {
      "number": 10,
      "hebrew": "ויאמר אליו עזריהו הכהן הראש לבית צדוק ויאמר מהחל התרומה לביא בית־יהוה אכול ושבוע והותר עד־לרוב כי יהוה ברך את־עמו והנותר את־ההמון הזה"
    },
    {
      "number": 11,
      "hebrew": "ויאמר יחזקיהו להכין לשכות בבית יהוה ויכינו"
    },
    {
      "number": 12,
      "hebrew": "ויביאו את־התרומה והמעשר והקדשים באמונה ועליהם נגיד כונניהו [כנניהו] הלוי ושמעי אחיהו משנה"
    },
    {
      "number": 13,
      "hebrew": "ויחיאל ועזזיהו ונחת ועשהאל וירימות ויוזבד ואליאל ויסמכיהו ומחת ובניהו פקידים מיד כונניהו [כנניהו] ושמעי אחיו במפקד יחזקיהו המלך ועזריהו נגיד בית־האלהים"
    },
    {
      "number": 14,
      "hebrew": "וקורא בן־ימנה הלוי השוער למזרחה על נדבות האלהים לתת תרומת יהוה וקדשי הקדשים"
    },
    {
      "number": 15,
      "hebrew": "ועל־ידו עדן ומנימן וישוע ושמעיהו אמריהו ושכניהו בערי הכהנים באמונה לתת לאחיהם במחלקות כגדול כקטן"
    },
    {
      "number": 16,
      "hebrew": "מלבד התיחשם לזכרים מבן שלוש שנים ולמעלה לכל־הבא לבית־יהוה לדבר־יום ביומו לעבודתם במשמרותם כמחלקותיהם"
    },
    {
      "number": 17,
      "hebrew": "ואת התיחש הכהנים לבית אבותיהם והלוים מבן עשרים שנה ולמעלה במשמרותיהם במחלקותיהם"
    },
    {
      "number": 18,
      "hebrew": "ולהתיחש בכל־טפם נשיהם ובניהם ובנותיהם לכל־קהל כי באמונתם יתקדשו־קדש"
    },
    {
      "number": 19,
      "hebrew": "ולבני אהרן הכהנים בשדי מגרש עריהם בכל־עיר ועיר אנשים אשר נקבו בשמות לתת מנות לכל־זכר בכהנים ולכל־התיחש בלוים"
    },
    {
      "number": 20,
      "hebrew": "ויעש כזאת יחזקיהו בכל־יהודה ויעש הטוב והישר והאמת לפני יהוה אלהיו"
    },
    {
      "number": 21,
      "hebrew": "ובכל־מעשה אשר־החל בעבודת בית־האלהים ובתורה ובמצוה לדרש לאלהיו בכל־לבבו עשה והצליח"
    }
  ]
}