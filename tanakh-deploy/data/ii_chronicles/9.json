{
  "book": "II Chronicles",
  "bookHebrew": "דברי הימים ב",
  "chapter": 9,
  "verses": [
    {
      "number": 1,
      "hebrew": "ומלכת־שבא שמעה את־שמע שלמה ותבוא לנסות את־שלמה בחידות בירושלם בחיל כבד מאד וגמלים נשאים בשמים וזהב לרב ואבן יקרה ותבוא אל־שלמה ותדבר עמו את כל־אשר היה עם־לבבה"
    },
    {
      "number": 2,
      "hebrew": "ויגד־לה שלמה את־כל־דבריה ולא־נעלם דבר משלמה אשר לא הגיד לה"
    },
    {
      "number": 3,
      "hebrew": "ותרא מלכת־שבא את חכמת שלמה והבית אשר בנה"
    },
    {
      "number": 4,
      "hebrew": "ומאכל שלחנו ומושב עבדיו ומעמד משרתיו ומלבושיהם ומשקיו ומלבושיהם ועליתו אשר יעלה בית יהוה ולא־היה עוד בה רוח"
    },
    {
      "number": 5,
      "hebrew": "ותאמר אל־המלך אמת הדבר אשר שמעתי בארצי על־דבריך ועל־חכמתך"
    },
    {
      "number": 6,
      "hebrew": "ולא־האמנתי לדבריהם עד אשר־באתי ותראינה עיני והנה לא הגד־לי חצי מרבית חכמתך יספת על־השמועה אשר שמעתי"
    },
    {
      "number": 7,
      "hebrew": "אשרי אנשיך ואשרי עבדיך אלה העמדים לפניך תמיד ושמעים את־חכמתך"
    },
    {
      "number": 8,
      "hebrew": "יהי יהוה אלהיך ברוך אשר חפץ בך לתתך על־כסאו למלך ליהוה אלהיך באהבת אלהיך את־ישראל להעמידו לעולם ויתנך עליהם למלך לעשות משפט וצדקה"
    },
    {
      "number": 9,
      "hebrew": "ותתן למלך מאה ועשרים ככר זהב ובשמים לרב מאד ואבן יקרה ולא היה כבשם ההוא אשר־נתנה מלכת־שבא למלך שלמה"
    },
    {
      "number": 10,
      "hebrew": "וגם־עבדי חירם [חורם] ועבדי שלמה אשר־הביאו זהב מאופיר הביאו עצי אלגומים ואבן יקרה"
    },
    {
      "number": 11,
      "hebrew": "ויעש המלך את־עצי האלגומים מסלות לבית־יהוה ולבית המלך וכנרות ונבלים לשרים ולא־נראו כהם לפנים בארץ יהודה"
    },
    {
      "number": 12,
      "hebrew": "והמלך שלמה נתן למלכת־שבא את־כל־חפצה אשר שאלה מלבד אשר־הביאה אל־המלך ותהפך ותלך לארצה היא ועבדיה"
    },
    {
      "number": 13,
      "hebrew": "ויהי משקל הזהב אשר־בא לשלמה בשנה אחת שש מאות וששים ושש ככרי זהב"
    },
    {
      "number": 14,
      "hebrew": "לבד מאנשי התרים והסחרים מביאים וכל־מלכי ערב ופחות הארץ מביאים זהב וכסף לשלמה"
    },
    {
      "number": 15,
      "hebrew": "ויעש המלך שלמה מאתים צנה זהב שחוט שש מאות זהב שחוט יעלה על־הצנה האחת"
    },
    {
      "number": 16,
      "hebrew": "ושלש־מאות מגנים זהב שחוט שלש מאות זהב יעלה על־המגן האחת ויתנם המלך בבית יער הלבנון"
    },
    {
      "number": 17,
      "hebrew": "ויעש המלך כסא־שן גדול ויצפהו זהב טהור"
    },
    {
      "number": 18,
      "hebrew": "ושש מעלות לכסא וכבש בזהב לכסא מאחזים וידות מזה ומזה על־מקום השבת ושנים אריות עמדים אצל הידות"
    },
    {
      "number": 19,
      "hebrew": "ושנים עשר אריות עמדים שם על־שש המעלות מזה ומזה לא־נעשה כן לכל־ממלכה"
    },
    {
      "number": 20,
      "hebrew": "וכל כלי משקה המלך שלמה זהב וכל כלי בית־יער הלבנון זהב סגור אין כסף נחשב בימי שלמה למאומה"
    },
    {
      "number": 21,
      "hebrew": "כי־אניות למלך הלכות תרשיש עם עבדי חורם אחת לשלוש שנים תבואנה אניות תרשיש נשאות זהב וכסף שנהבים וקופים ותוכיים"
    },
    {
      "number": 22,
      "hebrew": "ויגדל המלך שלמה מכל מלכי הארץ לעשר וחכמה"
    },
    {
      "number": 23,
      "hebrew": "וכל מלכי הארץ מבקשים את־פני שלמה לשמע את־חכמתו אשר־נתן האלהים בלבו"
    },
    {
      "number": 24,
      "hebrew": "והם מביאים איש מנחתו כלי כסף וכלי זהב ושלמות נשק ובשמים סוסים ופרדים דבר־שנה בשנה"
    },
    {
      "number": 25,
      "hebrew": "ויהי לשלמה ארבעת אלפים אריות סוסים ומרכבות ושנים־עשר אלף פרשים ויניחם בערי הרכב ועם־המלך בירושלם"
    },
    {
      "number": 26,
      "hebrew": "ויהי מושל בכל־המלכים מן־הנהר ועד־ארץ פלשתים ועד גבול מצרים"
    },
    {
      "number": 27,
      "hebrew": "ויתן המלך את־הכסף בירושלם כאבנים ואת הארזים נתן כשקמים אשר־בשפלה לרב"
    },
    {
      "number": 28,
      "hebrew": "ומוציאים סוסים ממצרים לשלמה ומכל־הארצות"
    },
    {
      "number": 29,
      "hebrew": "ושאר דברי שלמה הראשנים והאחרונים הלא־הם כתובים על־דברי נתן הנביא ועל־נבואת אחיה השילוני ובחזות יעדי [יעדו] החזה על־ירבעם בן־נבט"
    },
    {
      "number": 30,
      "hebrew": "וימלך שלמה בירושלם על־כל־ישראל ארבעים שנה"
    },
    {
      "number": 31,
      "hebrew": "וישכב שלמה עם־אבתיו ויקברהו בעיר דויד אביו וימלך רחבעם בנו תחתיו"
    }
  ]
}