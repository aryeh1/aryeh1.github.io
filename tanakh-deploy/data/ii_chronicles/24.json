{
  "book": "II Chronicles",
  "bookHebrew": "דברי הימים ב",
  "chapter": 24,
  "verses": [
    {
      "number": 1,
      "hebrew": "בן־שבע שנים יאש במלכו וארבעים שנה מלך בירושלם ושם אמו צביה מבאר שבע"
    },
    {
      "number": 2,
      "hebrew": "ויעש יואש הישר בעיני יהוה כל־ימי יהוידע הכהן"
    },
    {
      "number": 3,
      "hebrew": "וישא־לו יהוידע נשים שתים ויולד בנים ובנות"
    },
    {
      "number": 4,
      "hebrew": "ויהי אחריכן היה עם־לב יואש לחדש את־בית יהוה"
    },
    {
      "number": 5,
      "hebrew": "ויקבץ את־הכהנים והלוים ויאמר להם צאו לערי יהודה וקבצו מכל־ישראל כסף לחזק את־בית אלהיכם מדי שנה בשנה ואתם תמהרו לדבר ולא מהרו הלוים"
    },
    {
      "number": 6,
      "hebrew": "ויקרא המלך ליהוידע הראש ויאמר לו מדוע לא־דרשת על־הלוים להביא מיהודה ומירושלם את־משאת משה עבד־יהוה והקהל לישראל לאהל העדות"
    },
    {
      "number": 7,
      "hebrew": "כי עתליהו המרשעת בניה פרצו את־בית האלהים וגם כל־קדשי בית־יהוה עשו לבעלים"
    },
    {
      "number": 8,
      "hebrew": "ויאמר המלך ויעשו ארון אחד ויתנהו בשער בית־יהוה חוצה"
    },
    {
      "number": 9,
      "hebrew": "ויתנו־קול ביהודה ובירושלם להביא ליהוה משאת משה עבד־האלהים על־ישראל במדבר"
    },
    {
      "number": 10,
      "hebrew": "וישמחו כל־השרים וכל־העם ויביאו וישליכו לארון עד־לכלה"
    },
    {
      "number": 11,
      "hebrew": "ויהי בעת יביא את־הארון אל־פקדת המלך ביד הלוים וכראותם כי־רב הכסף ובא סופר המלך ופקיד כהן הראש ויערו את־הארון וישאהו וישיבהו אל־מקמו כה עשו ליום ביום ויאספו־כסף לרב"
    },
    {
      "number": 12,
      "hebrew": "ויתנהו המלך ויהוידע אל־עושה מלאכת עבודת בית־יהוה ויהיו שכרים חצבים וחרשים לחדש בית יהוה וגם לחרשי ברזל ונחשת לחזק את־בית יהוה"
    },
    {
      "number": 13,
      "hebrew": "ויעשו עשי המלאכה ותעל ארוכה למלאכה בידם ויעמידו את־בית האלהים על־מתכנתו ויאמצהו"
    },
    {
      "number": 14,
      "hebrew": "וככלותם הביאו לפני המלך ויהוידע את־שאר הכסף ויעשהו כלים לבית־יהוה כלי שרת והעלות וכפות וכלי זהב וכסף ויהיו מעלים עלות בבית־יהוה תמיד כל ימי יהוידע"
    },
    {
      "number": 15,
      "hebrew": "ויזקן יהוידע וישבע ימים וימת בן־מאה ושלשים שנה במותו"
    },
    {
      "number": 16,
      "hebrew": "ויקברהו בעיר־דויד עם־המלכים כי־עשה טובה בישראל ועם האלהים וביתו"
    },
    {
      "number": 17,
      "hebrew": "ואחרי מות יהוידע באו שרי יהודה וישתחוו למלך אז שמע המלך אליהם"
    },
    {
      "number": 18,
      "hebrew": "ויעזבו את־בית יהוה אלהי אבותיהם ויעבדו את־האשרים ואת־העצבים ויהי־קצף על־יהודה וירושלם באשמתם זאת"
    },
    {
      "number": 19,
      "hebrew": "וישלח בהם נבאים להשיבם אל־יהוה ויעידו בם ולא האזינו"
    },
    {
      "number": 20,
      "hebrew": "ורוח אלהים לבשה את־זכריה בן־יהוידע הכהן ויעמד מעל לעם ויאמר להם כה אמר האלהים למה אתם עברים את־מצות יהוה ולא תצליחו כי־עזבתם את־יהוה ויעזב אתכם"
    },
    {
      "number": 21,
      "hebrew": "ויקשרו עליו וירגמהו אבן במצות המלך בחצר בית יהוה"
    },
    {
      "number": 22,
      "hebrew": "ולא־זכר יואש המלך החסד אשר עשה יהוידע אביו עמו ויהרג את־בנו וכמותו אמר ירא יהוה וידרש"
    },
    {
      "number": 23,
      "hebrew": "ויהי לתקופת השנה עלה עליו חיל ארם ויבאו אל־יהודה וירושלם וישחיתו את־כל־שרי העם מעם וכל־שללם שלחו למלך דרמשק"
    },
    {
      "number": 24,
      "hebrew": "כי במצער אנשים באו חיל ארם ויהוה נתן בידם חיל לרב מאד כי עזבו את־יהוה אלהי אבותיהם ואת־יואש עשו שפטים"
    },
    {
      "number": 25,
      "hebrew": "ובלכתם ממנו כי־עזבו אתו במחליים [במחלוים] רבים התקשרו עליו עבדיו בדמי בני יהוידע הכהן ויהרגהו על־מטתו וימת ויקברהו בעיר דויד ולא קברהו בקברות המלכים"
    },
    {
      "number": 26,
      "hebrew": "ואלה המתקשרים עליו זבד בן־שמעת העמונית ויהוזבד בן־שמרית המואבית"
    },
    {
      "number": 27,
      "hebrew": "ובניו ורב [ירב] המשא עליו ויסוד בית האלהים הנם כתובים על־מדרש ספר המלכים וימלך אמציהו בנו תחתיו"
    }
  ]
}