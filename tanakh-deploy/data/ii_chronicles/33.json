{
  "book": "II Chronicles",
  "bookHebrew": "דברי הימים ב",
  "chapter": 33,
  "verses": [
    {
      "number": 1,
      "hebrew": "בן־שתים עשרה שנה מנשה במלכו וחמשים וחמש שנה מלך בירושלם"
    },
    {
      "number": 2,
      "hebrew": "ויעש הרע בעיני יהוה כתועבות הגוים אשר הוריש יהוה מפני בני ישראל"
    },
    {
      "number": 3,
      "hebrew": "וישב ויבן את־הבמות אשר נתץ יחזקיהו אביו ויקם מזבחות לבעלים ויעש אשרות וישתחו לכל־צבא השמים ויעבד אתם"
    },
    {
      "number": 4,
      "hebrew": "ובנה מזבחות בבית יהוה אשר אמר יהוה בירושלם יהיה־שמי לעולם"
    },
    {
      "number": 5,
      "hebrew": "ויבן מזבחות לכל־צבא השמים בשתי חצרות בית־יהוה"
    },
    {
      "number": 6,
      "hebrew": "והוא העביר את־בניו באש בגי בן־הנם ועונן ונחש וכשף ועשה אוב וידעוני הרבה לעשות הרע בעיני יהוה להכעיסו"
    },
    {
      "number": 7,
      "hebrew": "וישם את־פסל הסמל אשר עשה בבית האלהים אשר אמר אלהים אל־דויד ואל־שלמה בנו בבית הזה ובירושלם אשר בחרתי מכל שבטי ישראל אשים את־שמי לעילום"
    },
    {
      "number": 8,
      "hebrew": "ולא אוסיף להסיר את־רגל ישראל מעל האדמה אשר העמדתי לאבתיכם רק אם־ישמרו לעשות את כל־אשר צויתים לכל־התורה והחקים והמשפטים ביד־משה"
    },
    {
      "number": 9,
      "hebrew": "ויתע מנשה את־יהודה וישבי ירושלם לעשות רע מן־הגוים אשר השמיד יהוה מפני בני ישראל"
    },
    {
      "number": 10,
      "hebrew": "וידבר יהוה אל־מנשה ואל־עמו ולא הקשיבו"
    },
    {
      "number": 11,
      "hebrew": "ויבא יהוה עליהם את־שרי הצבא אשר למלך אשור וילכדו את־מנשה בחחים ויאסרהו בנחשתים ויוליכהו בבלה"
    },
    {
      "number": 12,
      "hebrew": "וכהצר לו חלה את־פני יהוה אלהיו ויכנע מאד מלפני אלהי אבתיו"
    },
    {
      "number": 13,
      "hebrew": "ויתפלל אליו ויעתר לו וישמע תחנתו וישיבהו ירושלם למלכותו וידע מנשה כי יהוה הוא האלהים"
    },
    {
      "number": 14,
      "hebrew": "ואחרי־כן בנה חומה חיצונה לעיר־דויד מערבה לגיחון בנחל ולבוא בשער הדגים וסבב לעפל ויגביהה מאד וישם שרי־חיל בכל־הערים הבצרות ביהודה"
    },
    {
      "number": 15,
      "hebrew": "ויסר את־אלהי הנכר ואת־הסמל מבית יהוה וכל־המזבחות אשר בנה בהר בית־יהוה ובירושלם וישלך חוצה לעיר"
    },
    {
      "number": 16,
      "hebrew": "ויכן [ויבן] את־מזבח יהוה ויזבח עליו זבחי שלמים ותודה ויאמר ליהודה לעבוד את־יהוה אלהי ישראל"
    },
    {
      "number": 17,
      "hebrew": "אבל עוד העם זבחים בבמות רק ליהוה אלהיהם"
    },
    {
      "number": 18,
      "hebrew": "ויתר דברי מנשה ותפלתו אל־אלהיו ודברי החזים המדברים אליו בשם יהוה אלהי ישראל הנם על־דברי מלכי ישראל"
    },
    {
      "number": 19,
      "hebrew": "ותפלתו והעתר־לו וכל־חטאתו ומעלו והמקמות אשר בנה בהם במות והעמיד האשרים והפסלים לפני הכנעו הנם כתובים על דברי חוזי"
    },
    {
      "number": 20,
      "hebrew": "וישכב מנשה עם־אבתיו ויקברהו ביתו וימלך אמון בנו תחתיו"
    },
    {
      "number": 21,
      "hebrew": "בן־עשרים ושתים שנה אמון במלכו ושתים שנים מלך בירושלם"
    },
    {
      "number": 22,
      "hebrew": "ויעש הרע בעיני יהוה כאשר עשה מנשה אביו ולכל־הפסילים אשר עשה מנשה אביו זבח אמון ויעבדם"
    },
    {
      "number": 23,
      "hebrew": "ולא נכנע מלפני יהוה כהכנע מנשה אביו כי הוא אמון הרבה אשמה"
    },
    {
      "number": 24,
      "hebrew": "ויקשרו עליו עבדיו וימיתהו בביתו"
    },
    {
      "number": 25,
      "hebrew": "ויכו עם־הארץ את כל־הקשרים על־המלך אמון וימליכו עם־הארץ את־יאשיהו בנו תחתיו"
    }
  ]
}