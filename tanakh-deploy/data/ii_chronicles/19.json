{
  "book": "II Chronicles",
  "bookHebrew": "דברי הימים ב",
  "chapter": 19,
  "verses": [
    {
      "number": 1,
      "hebrew": "וישב יהושפט מלך־יהודה אל־ביתו בשלום לירושלם"
    },
    {
      "number": 2,
      "hebrew": "ויצא אל־פניו יהוא בן־חנני החזה ויאמר אל־המלך יהושפט הלרשע לעזר ולשנאי יהוה תאהב ובזאת עליך קצף מלפני יהוה"
    },
    {
      "number": 3,
      "hebrew": "אבל דברים טובים נמצאו עמך כי־בערת האשרות מן־הארץ והכינות לבבך לדרש האלהים"
    },
    {
      "number": 4,
      "hebrew": "וישב יהושפט בירושלם וישב ויצא בעם מבאר שבע עד־הר אפרים וישיבם אל־יהוה אלהי אבותיהם"
    },
    {
      "number": 5,
      "hebrew": "ויעמד שפטים בארץ בכל־ערי יהודה הבצרות לעיר ועיר"
    },
    {
      "number": 6,
      "hebrew": "ויאמר אל־השפטים ראו מה־אתם עשים כי לא לאדם תשפטו כי ליהוה ועמכם בדבר משפט"
    },
    {
      "number": 7,
      "hebrew": "ועתה יהי פחד־יהוה עליכם שמרו ועשו כי־אין עם־יהוה אלהינו עולה ומשא פנים ומקח־שחד"
    },
    {
      "number": 8,
      "hebrew": "וגם בירושלם העמיד יהושפט מן־הלוים והכהנים ומראשי האבות לישראל למשפט יהוה ולריב וישבו ירושלם"
    },
    {
      "number": 9,
      "hebrew": "ויצו עליהם לאמר כה תעשון ביראת יהוה באמונה ובלבב שלם"
    },
    {
      "number": 10,
      "hebrew": "וכל־ריב אשר־יבוא עליכם מאחיכם הישבים בעריהם בין־דם לדם בין־תורה למצוה לחקים ולמשפטים והזהרתם אתם ולא יאשמו ליהוה והיה־קצף עליכם ועל־אחיכם כה תעשון ולא תאשמו"
    },
    {
      "number": 11,
      "hebrew": "והנה אמריהו כהן הראש עליכם לכל דבר־יהוה וזבדיהו בן־ישמעאל הנגיד לבית־יהודה לכל דבר־המלך ושטרים הלוים לפניכם חזקו ועשו ויהי יהוה עם־הטוב"
    }
  ]
}