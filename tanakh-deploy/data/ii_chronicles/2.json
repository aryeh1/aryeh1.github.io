{
  "book": "II Chronicles",
  "bookHebrew": "דברי הימים ב",
  "chapter": 2,
  "verses": [
    {
      "number": 1,
      "hebrew": "ויספר שלמה שבעים אלף איש סבל ושמונים אלף איש חצב בהר ומנצחים עליהם שלשת אלפים ושש מאות"
    },
    {
      "number": 2,
      "hebrew": "וישלח שלמה אל־חורם מלך־צר לאמר כאשר עשית עם־דויד אבי ותשלח־לו ארזים לבנות־לו בית לשבת בו"
    },
    {
      "number": 3,
      "hebrew": "הנה אני בונה־בית לשם יהוה אלהי להקדיש לו להקטיר לפניו קטרת־סמים ומערכת תמיד ועלות לבקר ולערב לשבתות ולחדשים ולמועדי יהוה אלהינו לעולם זאת על־ישראל"
    },
    {
      "number": 4,
      "hebrew": "והבית אשר־אני בונה גדול כי־גדול אלהינו מכל־האלהים"
    },
    {
      "number": 5,
      "hebrew": "ומי יעצר־כח לבנות־לו בית כי השמים ושמי השמים לא יכלכלהו ומי אני אשר אבנה־לו בית כי אם־להקטיר לפניו"
    },
    {
      "number": 6,
      "hebrew": "ועתה שלח־לי איש־חכם לעשות בזהב ובכסף ובנחשת ובברזל ובארגון וכרמיל ותכלת וידע לפתח פתוחים עם־החכמים אשר עמי ביהודה ובירושלם אשר הכין דויד אבי"
    },
    {
      "number": 7,
      "hebrew": "ושלח־לי עצי ארזים ברושים ואלגומים מהלבנון כי אני ידעתי אשר עבדיך יודעים לכרות עצי לבנון והנה עבדי עם־עבדיך"
    },
    {
      "number": 8,
      "hebrew": "ולהכין לי עצים לרב כי הבית אשר־אני בונה גדול והפלא"
    },
    {
      "number": 9,
      "hebrew": "והנה לחטבים לכרתי העצים נתתי חטים מכות לעבדיך כרים עשרים אלף ושערים כרים עשרים אלף ויין בתים עשרים אלף ושמן בתים עשרים אלף"
    },
    {
      "number": 10,
      "hebrew": "ויאמר חורם מלך־צר בכתב וישלח אל־שלמה באהבת יהוה את־עמו נתנך עליהם מלך"
    },
    {
      "number": 11,
      "hebrew": "ויאמר חורם ברוך יהוה אלהי ישראל אשר עשה את־השמים ואת־הארץ אשר נתן לדויד המלך בן חכם יודע שכל ובינה אשר יבנה־בית ליהוה ובית למלכותו"
    },
    {
      "number": 12,
      "hebrew": "ועתה שלחתי איש־חכם יודע בינה לחורם אבי"
    },
    {
      "number": 13,
      "hebrew": "בן־אשה מן־בנות דן ואביו איש־צרי יודע לעשות בזהב־ובכסף בנחשת בברזל באבנים ובעצים בארגמן בתכלת ובבוץ ובכרמיל ולפתח כל־פתוח ולחשב כל־מחשבת אשר ינתן־לו עם־חכמיך וחכמי אדני דויד אביך"
    },
    {
      "number": 14,
      "hebrew": "ועתה החטים והשערים השמן והיין אשר אמר אדני ישלח לעבדיו"
    },
    {
      "number": 15,
      "hebrew": "ואנחנו נכרת עצים מן־הלבנון ככל־צרכך ונביאם לך רפסדות על־ים יפו ואתה תעלה אתם ירושלם"
    },
    {
      "number": 16,
      "hebrew": "ויספר שלמה כל־האנשים הגירים אשר בארץ ישראל אחרי הספר אשר ספרם דויד אביו וימצאו מאה וחמשים אלף ושלשת אלפים ושש מאות"
    },
    {
      "number": 17,
      "hebrew": "ויעש מהם שבעים אלף סבל ושמנים אלף חצב בהר ושלשת אלפים ושש מאות מנצחים להעביד את־העם"
    }
  ]
}