{
  "book": "Hosea",
  "bookHebrew": "הושע",
  "chapter": 10,
  "verses": [
    {
      "number": 1,
      "hebrew": "גפן בוקק ישראל פרי ישוה־לו כרב לפריו הרבה למזבחות כטוב לארצו היטיבו מצבות"
    },
    {
      "number": 2,
      "hebrew": "חלק לבם עתה יאשמו הוא יערף מזבחותם ישדד מצבותם"
    },
    {
      "number": 3,
      "hebrew": "כי עתה יאמרו אין מלך לנו כי לא יראנו את־יהוה והמלך מה־יעשה־לנו"
    },
    {
      "number": 4,
      "hebrew": "דברו דברים אלות שוא כרת ברית ופרח כראש משפט על תלמי שדי"
    },
    {
      "number": 5,
      "hebrew": "לעגלות בית און יגורו שכן שמרון כי־אבל עליו עמו וכמריו עליו יגילו על־כבודו כי־גלה ממנו"
    },
    {
      "number": 6,
      "hebrew": "גם־אותו לאשור יובל מנחה למלך ירב בשנה אפרים יקח ויבוש ישראל מעצתו"
    },
    {
      "number": 7,
      "hebrew": "נדמה שמרון מלכה כקצף על־פני־מים"
    },
    {
      "number": 8,
      "hebrew": "ונשמדו במות און חטאת ישראל קוץ ודרדר יעלה על־מזבחותם ואמרו להרים כסונו ולגבעות נפלו עלינו"
    },
    {
      "number": 9,
      "hebrew": "מימי הגבעה חטאת ישראל שם עמדו לא־תשיגם בגבעה מלחמה על־בני עלוה"
    },
    {
      "number": 10,
      "hebrew": "באותי ואסרם ואספו עליהם עמים באסרם לשתי עינתם [עונתם]"
    },
    {
      "number": 11,
      "hebrew": "ואפרים עגלה מלמדה אהבתי לדוש ואני עברתי על־טוב צוארה ארכיב אפרים יחרוש יהודה ישדד־לו יעקב"
    },
    {
      "number": 12,
      "hebrew": "זרעו לכם לצדקה קצרו לפי־חסד נירו לכם ניר ועת לדרוש את־יהוה עד־יבוא וירה צדק לכם"
    },
    {
      "number": 13,
      "hebrew": "חרשתם־רשע עולתה קצרתם אכלתם פרי־כחש כי־בטחת בדרכך ברב גבוריך"
    },
    {
      "number": 14,
      "hebrew": "וקאם שאון בעמך וכל־מבצריך יושד כשד שלמן בית ארבאל ביום מלחמה אם על־בנים רטשה"
    },
    {
      "number": 15,
      "hebrew": "ככה עשה לכם בית־אל מפני רעת רעתכם בשחר נדמה נדמה מלך ישראל"
    }
  ]
}