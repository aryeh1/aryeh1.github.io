{
  "book": "Amos",
  "bookHebrew": "עמוס",
  "chapter": 4,
  "verses": [
    {
      "number": 1,
      "hebrew": "שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה"
    },
    {
      "number": 2,
      "hebrew": "נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה"
    },
    {
      "number": 3,
      "hebrew": "ופרצים תצאנה אשה נגדה והשלכתנה ההרמונה נאם־יהוה"
    },
    {
      "number": 4,
      "hebrew": "באו בית־אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם"
    },
    {
      "number": 5,
      "hebrew": "וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה"
    },
    {
      "number": 6,
      "hebrew": "וגם־אני נתתי לכם נקיון שנים בכל־עריכם וחסר לחם בכל מקומתיכם ולא־שבתם עדי נאם־יהוה"
    },
    {
      "number": 7,
      "hebrew": "וגם אנכי מנעתי מכם את־הגשם בעוד שלשה חדשים לקציר והמטרתי על־עיר אחת ועל־עיר אחת לא אמטיר חלקה אחת תמטר וחלקה אשר־לא־תמטיר עליה תיבש"
    },
    {
      "number": 8,
      "hebrew": "ונעו שתים שלש ערים אל־עיר אחת לשתות מים ולא ישבעו ולא־שבתם עדי נאם־יהוה"
    },
    {
      "number": 9,
      "hebrew": "הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא־שבתם עדי נאם־יהוה"
    },
    {
      "number": 10,
      "hebrew": "שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא־שבתם עדי נאם־יהוה"
    },
    {
      "number": 11,
      "hebrew": "הפכתי בכם כמהפכת אלהים את־סדם ואת־עמרה ותהיו כאוד מצל משרפה ולא־שבתם עדי נאם־יהוה"
    },
    {
      "number": 12,
      "hebrew": "לכן כה אעשה־לך ישראל עקב כי־זאת אעשה־לך הכון לקראת־אלהיך ישראל"
    },
    {
      "number": 13,
      "hebrew": "כי הנה יוצר הרים וברא רוח ומגיד לאדם מה־שחו עשה שחר עיפה ודרך על־במתי ארץ יהוה אלהי־צבאות שמו"
    }
  ]
}