{
  "book": "Amos",
  "bookHebrew": "עמוס",
  "chapter": 3,
  "verses": [
    {
      "number": 1,
      "hebrew": "שמעו את־הדבר הזה אשר דבר יהוה עליכם בני ישראל על כל־המשפחה אשר העליתי מארץ מצרים לאמר"
    },
    {
      "number": 2,
      "hebrew": "רק אתכם ידעתי מכל משפחות האדמה על־כן אפקד עליכם את כל־עונתיכם"
    },
    {
      "number": 3,
      "hebrew": "הילכו שנים יחדו בלתי אם־נועדו"
    },
    {
      "number": 4,
      "hebrew": "הישאג אריה ביער וטרף אין לו היתן כפיר קולו ממענתו בלתי אם־לכד"
    },
    {
      "number": 5,
      "hebrew": "התפל צפור על־פח הארץ ומוקש אין לה היעלה־פח מן־האדמה ולכוד לא ילכוד"
    },
    {
      "number": 6,
      "hebrew": "אם־יתקע שופר בעיר ועם לא יחרדו אם־תהיה רעה בעיר ויהוה לא עשה"
    },
    {
      "number": 7,
      "hebrew": "כי לא יעשה אדני יהוה דבר כי אם־גלה סודו אל־עבדיו הנביאים"
    },
    {
      "number": 8,
      "hebrew": "אריה שאג מי לא יירא אדני יהוה דבר מי לא ינבא"
    },
    {
      "number": 9,
      "hebrew": "השמיעו על־ארמנות באשדוד ועל־ארמנות בארץ מצרים ואמרו האספו על־הרי שמרון וראו מהומת רבות בתוכה ועשוקים בקרבה"
    },
    {
      "number": 10,
      "hebrew": "ולא־ידעו עשות־נכחה נאם־יהוה האוצרים חמס ושד בארמנותיהם"
    },
    {
      "number": 11,
      "hebrew": "לכן כה אמר אדני יהוה צר וסביב הארץ והורד ממך עזך ונבזו ארמנותיך"
    },
    {
      "number": 12,
      "hebrew": "כה אמר יהוה כאשר יציל הרעה מפי הארי שתי כרעים או בדל־אזן כן ינצלו בני ישראל הישבים בשמרון בפאת מטה ובדמשק ערש"
    },
    {
      "number": 13,
      "hebrew": "שמעו והעידו בבית יעקב נאם־אדני יהוה אלהי הצבאות"
    },
    {
      "number": 14,
      "hebrew": "כי ביום פקדי פשעי־ישראל עליו ופקדתי על־מזבחות בית־אל ונגדעו קרנות המזבח ונפלו לארץ"
    },
    {
      "number": 15,
      "hebrew": "והכיתי בית־החרף על־בית הקיץ ואבדו בתי השן וספו בתים רבים נאם־יהוה"
    }
  ]
}