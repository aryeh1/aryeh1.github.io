{
  "book": "Amos",
  "bookHebrew": "עמוס",
  "chapter": 8,
  "verses": [
    {
      "number": 1,
      "hebrew": "כה הראני אדני יהוה והנה כלוב קיץ"
    },
    {
      "number": 2,
      "hebrew": "ויאמר מה־אתה ראה עמוס ואמר כלוב קיץ ויאמר יהוה אלי בא הקץ אל־עמי ישראל לא־אוסיף עוד עבור לו"
    },
    {
      "number": 3,
      "hebrew": "והילילו שירות היכל ביום ההוא נאם אדני יהוה רב הפגר בכל־מקום השליך הס"
    },
    {
      "number": 4,
      "hebrew": "שמעו־זאת השאפים אביון ולשבית ענוי־[עניי־] ארץ"
    },
    {
      "number": 5,
      "hebrew": "לאמר מתי יעבר החדש ונשבירה שבר והשבת ונפתחה־בר להקטין איפה ולהגדיל שקל ולעות מאזני מרמה"
    },
    {
      "number": 6,
      "hebrew": "לקנות בכסף דלים ואביון בעבור נעלים ומפל בר נשביר"
    },
    {
      "number": 7,
      "hebrew": "נשבע יהוה בגאון יעקב אם־אשכח לנצח כל־מעשיהם"
    },
    {
      "number": 8,
      "hebrew": "העל זאת לא־תרגז הארץ ואבל כל־יושב בה ועלתה כאר כלה ונגרשה ונשקה [ונשקעה] כיאור מצרים"
    },
    {
      "number": 9,
      "hebrew": "והיה ביום ההוא נאם אדני יהוה והבאתי השמש בצהרים והחשכתי לארץ ביום אור"
    },
    {
      "number": 10,
      "hebrew": "והפכתי חגיכם לאבל וכל־שיריכם לקינה והעליתי על־כל־מתנים שק ועל־כל־ראש קרחה ושמתיה כאבל יחיד ואחריתה כיום מר"
    },
    {
      "number": 11,
      "hebrew": "הנה ימים באים נאם אדני יהוה והשלחתי רעב בארץ לא־רעב ללחם ולא־צמא למים כי אם־לשמע את דברי יהוה"
    },
    {
      "number": 12,
      "hebrew": "ונעו מים עד־ים ומצפון ועד־מזרח ישוטטו לבקש את־דבר־יהוה ולא ימצאו"
    },
    {
      "number": 13,
      "hebrew": "ביום ההוא תתעלפנה הבתולת היפות והבחורים בצמא"
    },
    {
      "number": 14,
      "hebrew": "הנשבעים באשמת שמרון ואמרו חי אלהיך דן וחי דרך באר־שבע ונפלו ולא־יקומו עוד"
    }
  ]
}