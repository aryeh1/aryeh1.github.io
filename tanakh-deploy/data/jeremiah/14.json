{
  "book": "Jeremiah",
  "bookHebrew": "ירמיהו",
  "chapter": 14,
  "verses": [
    {
      "number": 1,
      "hebrew": "אשר היה דבר־יהוה אל־ירמיהו על־דברי הבצרות"
    },
    {
      "number": 2,
      "hebrew": "אבלה יהודה ושעריה אמללו קדרו לארץ וצוחת ירושלם עלתה"
    },
    {
      "number": 3,
      "hebrew": "ואדריהם שלחו צעוריהם [צעיריהם] למים באו על־גבים לא־מצאו מים שבו כליהם ריקם בשו והכלמו וחפו ראשם"
    },
    {
      "number": 4,
      "hebrew": "בעבור האדמה חתה כי לא־היה גשם בארץ בשו אכרים חפו ראשם"
    },
    {
      "number": 5,
      "hebrew": "כי גם־אילת בשדה ילדה ועזוב כי לא־היה דשא"
    },
    {
      "number": 6,
      "hebrew": "ופראים עמדו על־שפים שאפו רוח כתנים כלו עיניהם כי־אין עשב"
    },
    {
      "number": 7,
      "hebrew": "אם־עונינו ענו בנו יהוה עשה למען שמך כי־רבו משובתינו לך חטאנו"
    },
    {
      "number": 8,
      "hebrew": "מקוה ישראל מושיעו בעת צרה למה תהיה כגר בארץ וכארח נטה ללון"
    },
    {
      "number": 9,
      "hebrew": "למה תהיה כאיש נדהם כגבור לא־יוכל להושיע ואתה בקרבנו יהוה ושמך עלינו נקרא אל־תנחנו"
    },
    {
      "number": 10,
      "hebrew": "כה־אמר יהוה לעם הזה כן אהבו לנוע רגליהם לא חשכו ויהוה לא רצם עתה יזכר עונם ויפקד חטאתם"
    },
    {
      "number": 11,
      "hebrew": "ויאמר יהוה אלי אל־תתפלל בעד־העם הזה לטובה"
    },
    {
      "number": 12,
      "hebrew": "כי יצמו אינני שמע אל־רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם"
    },
    {
      "number": 13,
      "hebrew": "ואמר אהה אדני יהוה הנה הנבאים אמרים להם לא־תראו חרב ורעב לא־יהיה לכם כי־שלום אמת אתן לכם במקום הזה"
    },
    {
      "number": 14,
      "hebrew": "ויאמר יהוה אלי שקר הנבאים נבאים בשמי לא שלחתים ולא צויתים ולא דברתי אליהם חזון שקר וקסם ואלול [ואליל] ותרמות [ותרמית] לבם המה מתנבאים לכם"
    },
    {
      "number": 15,
      "hebrew": "לכן כה־אמר יהוה על־הנבאים הנבאים בשמי ואני לא־שלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה"
    },
    {
      "number": 16,
      "hebrew": "והעם אשר־המה נבאים להם יהיו משלכים בחצות ירושלם מפני הרעב והחרב ואין מקבר להמה המה נשיהם ובניהם ובנתיהם ושפכתי עליהם את־רעתם"
    },
    {
      "number": 17,
      "hebrew": "ואמרת אליהם את־הדבר הזה תרדנה עיני דמעה לילה ויומם ואל־תדמינה כי שבר גדול נשברה בתולת בת־עמי מכה נחלה מאד"
    },
    {
      "number": 18,
      "hebrew": "אם־יצאתי השדה והנה חללי־חרב ואם באתי העיר והנה תחלואי רעב כי־גם־נביא גם־כהן סחרו אל־ארץ ולא ידעו"
    },
    {
      "number": 19,
      "hebrew": "המאס מאסת את־יהודה אם־בציון געלה נפשך מדוע הכיתנו ואין לנו מרפא קוה לשלום ואין טוב ולעת מרפא והנה בעתה"
    },
    {
      "number": 20,
      "hebrew": "ידענו יהוה רשענו עון אבותינו כי חטאנו לך"
    },
    {
      "number": 21,
      "hebrew": "אל־תנאץ למען שמך אל־תנבל כסא כבודך זכר אל־תפר בריתך אתנו"
    },
    {
      "number": 22,
      "hebrew": "היש בהבלי הגוים מגשמים ואם־השמים יתנו רבבים הלא אתה־הוא יהוה אלהינו ונקוה־לך כי־אתה עשית את־כל־אלה"
    }
  ]
}