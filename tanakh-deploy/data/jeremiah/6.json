{
  "book": "Jeremiah",
  "bookHebrew": "ירמיהו",
  "chapter": 6,
  "verses": [
    {
      "number": 1,
      "hebrew": "העזו בני בנימן מקרב ירושלם ובתקוע תקעו שופר ועל־בית הכרם שאו משאת כי רעה נשקפה מצפון ושבר גדול"
    },
    {
      "number": 2,
      "hebrew": "הנוה והמענגה דמיתי בת־ציון"
    },
    {
      "number": 3,
      "hebrew": "אליה יבאו רעים ועדריהם תקעו עליה אהלים סביב רעו איש את־ידו"
    },
    {
      "number": 4,
      "hebrew": "קדשו עליה מלחמה קומו ונעלה בצהרים אוי לנו כי־פנה היום כי ינטו צללי־ערב"
    },
    {
      "number": 5,
      "hebrew": "קומו ונעלה בלילה ונשחיתה ארמנותיה"
    },
    {
      "number": 6,
      "hebrew": "כי כה אמר יהוה צבאות כרתו עצה ושפכו על־ירושלם סללה היא העיר הפקד כלה עשק בקרבה"
    },
    {
      "number": 7,
      "hebrew": "כהקיר בור [ביר] מימיה כן הקרה רעתה חמס ושד ישמע בה על־פני תמיד חלי ומכה"
    },
    {
      "number": 8,
      "hebrew": "הוסרי ירושלם פן־תקע נפשי ממך פן־אשימך שממה ארץ לוא נושבה"
    },
    {
      "number": 9,
      "hebrew": "כה אמר יהוה צבאות עולל יעוללו כגפן שארית ישראל השב ידך כבוצר על־סלסלות"
    },
    {
      "number": 10,
      "hebrew": "על־מי אדברה ואעידה וישמעו הנה ערלה אזנם ולא יוכלו להקשיב הנה דבר־יהוה היה להם לחרפה לא יחפצו־בו"
    },
    {
      "number": 11,
      "hebrew": "ואת חמת יהוה מלאתי נלאיתי הכיל שפך על־עולל בחוץ ועל סוד בחורים יחדו כי־גם־איש עם־אשה ילכדו זקן עם־מלא ימים"
    },
    {
      "number": 12,
      "hebrew": "ונסבו בתיהם לאחרים שדות ונשים יחדו כי־אטה את־ידי על־ישבי הארץ נאם־יהוה"
    },
    {
      "number": 13,
      "hebrew": "כי מקטנם ועד־גדולם כלו בוצע בצע ומנביא ועד־כהן כלו עשה שקר"
    },
    {
      "number": 14,
      "hebrew": "וירפאו את־שבר עמי על־נקלה לאמר שלום שלום ואין שלום"
    },
    {
      "number": 15,
      "hebrew": "הבישו כי תועבה עשו גם־בוש לא־יבושו גם־הכלים לא ידעו לכן יפלו בנפלים בעת־פקדתים יכשלו אמר יהוה"
    },
    {
      "number": 16,
      "hebrew": "כה אמר יהוה עמדו על־דרכים וראו ושאלו לנתבות עולם אי־זה דרך הטוב ולכו־בה ומצאו מרגוע לנפשכם ויאמרו לא נלך"
    },
    {
      "number": 17,
      "hebrew": "והקמתי עליכם צפים הקשיבו לקול שופר ויאמרו לא נקשיב"
    },
    {
      "number": 18,
      "hebrew": "לכן שמעו הגוים ודעי עדה את־אשר־בם"
    },
    {
      "number": 19,
      "hebrew": "שמעי הארץ הנה אנכי מביא רעה אל־העם הזה פרי מחשבותם כי על־דברי לא הקשיבו ותורתי וימאסו־בה"
    },
    {
      "number": 20,
      "hebrew": "למה־זה לי לבונה משבא תבוא וקנה הטוב מארץ מרחק עלותיכם לא לרצון וזבחיכם לא־ערבו לי"
    },
    {
      "number": 21,
      "hebrew": "לכן כה אמר יהוה הנני נתן אל־העם הזה מכשלים וכשלו בם אבות ובנים יחדו שכן ורעו יאבדו [ואבדו]"
    },
    {
      "number": 22,
      "hebrew": "כה אמר יהוה הנה עם בא מארץ צפון וגוי גדול יעור מירכתי־ארץ"
    },
    {
      "number": 23,
      "hebrew": "קשת וכידון יחזיקו אכזרי הוא ולא ירחמו קולם כים יהמה ועל־סוסים ירכבו ערוך כאיש למלחמה עליך בת־ציון"
    },
    {
      "number": 24,
      "hebrew": "שמענו את־שמעו רפו ידינו צרה החזיקתנו חיל כיולדה"
    },
    {
      "number": 25,
      "hebrew": "אל־תצאי [תצאו] השדה ובדרך אל־תלכי [תלכו] כי חרב לאיב מגור מסביב"
    },
    {
      "number": 26,
      "hebrew": "בת־עמי חגרי־שק והתפלשי באפר אבל יחיד עשי לך מספד תמרורים כי פתאם יבא השדד עלינו"
    },
    {
      "number": 27,
      "hebrew": "בחון נתתיך בעמי מבצר ותדע ובחנת את־דרכם"
    },
    {
      "number": 28,
      "hebrew": "כלם סרי סוררים הלכי רכיל נחשת וברזל כלם משחיתים המה"
    },
    {
      "number": 29,
      "hebrew": "נחר מפח מאשתם [מאש] [תם] עפרת לשוא צרף צרוף ורעים לא נתקו"
    },
    {
      "number": 30,
      "hebrew": "כסף נמאס קראו להם כי־מאס יהוה בהם"
    }
  ]
}