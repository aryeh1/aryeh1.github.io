{
  "book": "Jeremiah",
  "bookHebrew": "ירמיהו",
  "chapter": 23,
  "verses": [
    {
      "number": 1,
      "hebrew": "הוי רעים מאבדים ומפצים את־צאן מרעיתי נאם־יהוה"
    },
    {
      "number": 2,
      "hebrew": "לכן כה־אמר יהוה אלהי ישראל על־הרעים הרעים את־עמי אתם הפצתם את־צאני ותדחום ולא פקדתם אתם הנני פקד עליכם את־רע מעלליכם נאם־יהוה"
    },
    {
      "number": 3,
      "hebrew": "ואני אקבץ את־שארית צאני מכל הארצות אשר־הדחתי אתם שם והשבתי אתהן על־נוהן ופרו ורבו"
    },
    {
      "number": 4,
      "hebrew": "והקמתי עליהם רעים ורעום ולא־ייראו עוד ולא־יחתו ולא יפקדו נאם־יהוה"
    },
    {
      "number": 5,
      "hebrew": "הנה ימים באים נאם־יהוה והקמתי לדוד צמח צדיק ומלך מלך והשכיל ועשה משפט וצדקה בארץ"
    },
    {
      "number": 6,
      "hebrew": "בימיו תושע יהודה וישראל ישכן לבטח וזה־שמו א‍שר־יקראו יהוה צדקנו"
    },
    {
      "number": 7,
      "hebrew": "לכן הנה־ימים באים נאם־יהוה ולא־יאמרו עוד חי־יהוה אשר העלה את־בני ישראל מארץ מצרים"
    },
    {
      "number": 8,
      "hebrew": "כי אם־חי־יהוה אשר העלה ואשר הביא את־זרע בית ישראל מארץ צפונה ומכל הארצות אשר הדחתים שם וישבו על־אדמתם"
    },
    {
      "number": 9,
      "hebrew": "לנבאים נשבר לבי בקרבי רחפו כל־עצמותי הייתי כאיש שכור וכגבר עברו יין מפני יהוה ומפני דברי קדשו"
    },
    {
      "number": 10,
      "hebrew": "כי מנאפים מלאה הארץ כי־מפני אלה אבלה הארץ יבשו נאות מדבר ותהי מרוצתם רעה וגבורתם לא־כן"
    },
    {
      "number": 11,
      "hebrew": "כי־גם־נביא גם־כהן חנפו גם־בביתי מצאתי רעתם נאם־יהוה"
    },
    {
      "number": 12,
      "hebrew": "לכן יהיה דרכם להם כחלקלקות באפלה ידחו ונפלו בה כי־אביא עליהם רעה שנת פקדתם נאם־יהוה"
    },
    {
      "number": 13,
      "hebrew": "ובנביאי שמרון ראיתי תפלה הנבאו בבעל ויתעו את־עמי את־ישראל"
    },
    {
      "number": 14,
      "hebrew": "ובנבאי ירושלם ראיתי שערורה נאוף והלך בשקר וחזקו ידי מרעים לבלתי־שבו איש מרעתו היו־לי כלם כסדם וישביה כעמרה"
    },
    {
      "number": 15,
      "hebrew": "לכן כה־אמר יהוה צבאות על־הנבאים הנני מאכיל אותם לענה והשקתים מי־ראש כי מאת נביאי ירושלם יצאה חנפה לכל־הארץ"
    },
    {
      "number": 16,
      "hebrew": "כה־אמר יהוה צבאות אל־תשמעו על־דברי הנבאים הנבאים לכם מהבלים המה אתכם חזון לבם ידברו לא מפי יהוה"
    },
    {
      "number": 17,
      "hebrew": "אמרים אמור למנאצי דבר יהוה שלום יהיה לכם וכל הלך בשררות לבו אמרו לא־תבוא עליכם רעה"
    },
    {
      "number": 18,
      "hebrew": "כי מי עמד בסוד יהוה וירא וישמע את־דברו מי־הקשיב דברי [דברו] וישמע"
    },
    {
      "number": 19,
      "hebrew": "הנה סערת יהוה חמה יצאה וסער מתחולל על ראש רשעים יחול"
    },
    {
      "number": 20,
      "hebrew": "לא ישוב אף־יהוה עד־עשתו ועד־הקימו מזמות לבו באחרית הימים תתבוננו בה בינה"
    },
    {
      "number": 21,
      "hebrew": "לא־שלחתי את־הנבאים והם רצו לא־דברתי אליהם והם נבאו"
    },
    {
      "number": 22,
      "hebrew": "ואם־עמדו בסודי וישמעו דברי את־עמי וישבום מדרכם הרע ומרע מעלליהם"
    },
    {
      "number": 23,
      "hebrew": "האלהי מקרב אני נאם־יהוה ולא אלהי מרחק"
    },
    {
      "number": 24,
      "hebrew": "אם־יסתר איש במסתרים ואני לא־אראנו נאם־יהוה הלוא את־השמים ואת־הארץ אני מלא נאם־יהוה"
    },
    {
      "number": 25,
      "hebrew": "שמעתי את אשר־אמרו הנבאים הנבאים בשמי שקר לאמר חלמתי חלמתי"
    },
    {
      "number": 26,
      "hebrew": "עד־מתי היש בלב הנבאים נבאי השקר ונביאי תרמת לבם"
    },
    {
      "number": 27,
      "hebrew": "החשבים להשכיח את־עמי שמי בחלומתם אשר יספרו איש לרעהו כאשר שכחו אבותם את־שמי בבעל"
    },
    {
      "number": 28,
      "hebrew": "הנביא אשר־אתו חלום יספר חלום ואשר דברי אתו ידבר דברי אמת מה־לתבן את־הבר נאם־יהוה"
    },
    {
      "number": 29,
      "hebrew": "הלוא כה דברי כאש נאם־יהוה וכפטיש יפצץ סלע"
    },
    {
      "number": 30,
      "hebrew": "לכן הנני על־הנבאים נאם־יהוה מגנבי דברי איש מאת רעהו"
    },
    {
      "number": 31,
      "hebrew": "הנני על־הנביאם נאם־יהוה הלקחים לשונם וינאמו נאם"
    },
    {
      "number": 32,
      "hebrew": "הנני על־נבאי חלמות שקר נאם־יהוה ויספרום ויתעו את־עמי בשקריהם ובפחזותם ואנכי לא־שלחתים ולא צויתים והועיל לא־יועילו לעם־הזה נאם־יהוה"
    },
    {
      "number": 33,
      "hebrew": "וכי־ישאלך העם הזה או־הנביא או־כהן לאמר מה־משא יהוה ואמרת אליהם את־מה־משא ונטשתי אתכם נאם־יהוה"
    },
    {
      "number": 34,
      "hebrew": "והנביא והכהן והעם אשר יאמר משא יהוה ופקדתי על־האיש ההוא ועל־ביתו"
    },
    {
      "number": 35,
      "hebrew": "כה תאמרו איש על־רעהו ואיש אל־אחיו מה־ענה יהוה ומה־דבר יהוה"
    },
    {
      "number": 36,
      "hebrew": "ומשא יהוה לא תזכרו־עוד כי המשא יהיה לאיש דברו והפכתם את־דברי אלהים חיים יהוה צבאות אלהינו"
    },
    {
      "number": 37,
      "hebrew": "כה תאמר אל־הנביא מה־ענך יהוה ומה־דבר יהוה"
    },
    {
      "number": 38,
      "hebrew": "ואם־משא יהוה תאמרו לכן כה אמר יהוה יען אמרכם את־הדבר הזה משא יהוה ואשלח אליכם לאמר לא תאמרו משא יהוה"
    },
    {
      "number": 39,
      "hebrew": "לכן הנני ונשיתי אתכם נשא ונטשתי אתכם ואת־העיר אשר נתתי לכם ולאבותיכם מעל פני"
    },
    {
      "number": 40,
      "hebrew": "ונתתי עליכם חרפת עולם וכלמות עולם אשר לא תשכח"
    }
  ]
}