{
  "book": "Jeremiah",
  "bookHebrew": "ירמיהו",
  "chapter": 7,
  "verses": [
    {
      "number": 1,
      "hebrew": "הדבר אשר היה אל־ירמיהו מאת יהוה לאמר"
    },
    {
      "number": 2,
      "hebrew": "עמד בשער בית יהוה וקראת שם את־הדבר הזה ואמרת שמעו דבר־יהוה כל־יהודה הבאים בשערים האלה להשתחות ליהוה"
    },
    {
      "number": 3,
      "hebrew": "כה־אמר יהוה צבאות אלהי ישראל היטיבו דרכיכם ומעלליכם ואשכנה אתכם במקום הזה"
    },
    {
      "number": 4,
      "hebrew": "אל־תבטחו לכם אל־דברי השקר לאמר היכל יהוה היכל יהוה היכל יהוה המה"
    },
    {
      "number": 5,
      "hebrew": "כי אם־היטיב תיטיבו את־דרכיכם ואת־מעלליכם אם־עשו תעשו משפט בין איש ובין רעהו"
    },
    {
      "number": 6,
      "hebrew": "גר יתום ואלמנה לא תעשקו ודם נקי אל־תשפכו במקום הזה ואחרי אלהים אחרים לא תלכו לרע לכם"
    },
    {
      "number": 7,
      "hebrew": "ושכנתי אתכם במקום הזה בארץ אשר נתתי לאבותיכם למן־עולם ועד־עולם"
    },
    {
      "number": 8,
      "hebrew": "הנה אתם בטחים לכם על־דברי השקר לבלתי הועיל"
    },
    {
      "number": 9,
      "hebrew": "הגנב רצח ונאף והשבע לשקר וקטר לבעל והלך אחרי אלהים אחרים אשר לא־ידעתם"
    },
    {
      "number": 10,
      "hebrew": "ובאתם ועמדתם לפני בבית הזה אשר נקרא־שמי עליו ואמרתם נצלנו למען עשות את כל־התועבות האלה"
    },
    {
      "number": 11,
      "hebrew": "המערת פרצים היה הבית הזה אשר־נקרא־שמי עליו בעיניכם גם אנכי הנה ראיתי נאם־יהוה"
    },
    {
      "number": 12,
      "hebrew": "כי לכו־נא אל־מקומי אשר בשילו אשר שכנתי שמי שם בראשונה וראו את אשר־עשיתי לו מפני רעת עמי ישראל"
    },
    {
      "number": 13,
      "hebrew": "ועתה יען עשותכם את־כל־המעשים האלה נאם־יהוה ואדבר אליכם השכם ודבר ולא שמעתם ואקרא אתכם ולא עניתם"
    },
    {
      "number": 14,
      "hebrew": "ועשיתי לבית אשר נקרא־שמי עליו אשר אתם בטחים בו ולמקום אשר־נתתי לכם ולאבותיכם כאשר עשיתי לשלו"
    },
    {
      "number": 15,
      "hebrew": "והשלכתי אתכם מעל פני כאשר השלכתי את־כל־אחיכם את כל־זרע אפרים"
    },
    {
      "number": 16,
      "hebrew": "ואתה אל־תתפלל בעד־העם הזה ואל־תשא בעדם רנה ותפלה ואל־תפגע־בי כי־אינני שמע אתך"
    },
    {
      "number": 17,
      "hebrew": "האינך ראה מה המה עשים בערי יהודה ובחצות ירושלם"
    },
    {
      "number": 18,
      "hebrew": "הבנים מלקטים עצים והאבות מבערים את־האש והנשים לשות בצק לעשות כונים למלכת השמים והסך נסכים לאלהים אחרים למען הכעסני"
    },
    {
      "number": 19,
      "hebrew": "האתי הם מכעסים נאם־יהוה הלוא אתם למען בשת פניהם"
    },
    {
      "number": 20,
      "hebrew": "לכן כה־אמר אדני יהוה הנה אפי וחמתי נתכת אל־המקום הזה על־האדם ועל־הבהמה ועל־עץ השדה ועל־פרי האדמה ובערה ולא תכבה"
    },
    {
      "number": 21,
      "hebrew": "כה אמר יהוה צבאות אלהי ישראל עלותיכם ספו על־זבחיכם ואכלו בשר"
    },
    {
      "number": 22,
      "hebrew": "כי לא־דברתי את־אבותיכם ולא צויתים ביום הוציא [הוציאי] אותם מארץ מצרים על־דברי עולה וזבח"
    },
    {
      "number": 23,
      "hebrew": "כי אם־את־הדבר הזה צויתי אותם לאמר שמעו בקולי והייתי לכם לאלהים ואתם תהיו־לי לעם והלכתם בכל־הדרך אשר אצוה אתכם למען ייטב לכם"
    },
    {
      "number": 24,
      "hebrew": "ולא שמעו ולא־הטו את־אזנם וילכו במעצות בשררות לבם הרע ויהיו לאחור ולא לפנים"
    },
    {
      "number": 25,
      "hebrew": "למן־היום אשר יצאו אבותיכם מארץ מצרים עד היום הזה ואשלח אליכם את־כל־עבדי הנביאים יום השכם ושלח"
    },
    {
      "number": 26,
      "hebrew": "ולוא שמעו אלי ולא הטו את־אזנם ויקשו את־ערפם הרעו מאבותם"
    },
    {
      "number": 27,
      "hebrew": "ודברת אליהם את־כל־הדברים האלה ולא ישמעו אליך וקראת אליהם ולא יענוכה"
    },
    {
      "number": 28,
      "hebrew": "ואמרת אליהם זה הגוי אשר לוא־שמעו בקול יהוה אלהיו ולא לקחו מוסר אבדה האמונה ונכרתה מפיהם"
    },
    {
      "number": 29,
      "hebrew": "גזי נזרך והשליכי ושאי על־שפים קינה כי מאס יהוה ויטש את־דור עברתו"
    },
    {
      "number": 30,
      "hebrew": "כי־עשו בני־יהודה הרע בעיני נאום־יהוה שמו שקוציהם בבית אשר־נקרא־שמי עליו לטמאו"
    },
    {
      "number": 31,
      "hebrew": "ובנו במות התפת אשר בגיא בן־הנם לשרף את־בניהם ואת־בנתיהם באש אשר לא צויתי ולא עלתה על־לבי"
    },
    {
      "number": 32,
      "hebrew": "לכן הנה־ימים באים נאם־יהוה ולא־יאמר עוד התפת וגיא בן־הנם כי אם־גיא ההרגה וקברו בתפת מאין מקום"
    },
    {
      "number": 33,
      "hebrew": "והיתה נבלת העם הזה למאכל לעוף השמים ולבהמת הארץ ואין מחריד"
    },
    {
      "number": 34,
      "hebrew": "והשבתי מערי יהודה ומחצות ירושלם קול ששון וקול שמחה קול חתן וקול כלה כי לחרבה תהיה הארץ"
    }
  ]
}