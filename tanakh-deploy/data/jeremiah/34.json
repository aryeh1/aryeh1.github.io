{
  "book": "Jeremiah",
  "bookHebrew": "ירמיהו",
  "chapter": 34,
  "verses": [
    {
      "number": 1,
      "hebrew": "הדבר אשר־היה אל־ירמיהו מאת יהוה ונבוכדראצר מלך־בבל וכל־חילו וכל־ממלכות ארץ ממשלת ידו וכל־העמים נלחמים על־ירושלם ועל־כל־עריה לאמר"
    },
    {
      "number": 2,
      "hebrew": "כה־אמר יהוה אלהי ישראל הלך ואמרת אל־צדקיהו מלך יהודה ואמרת אליו כה אמר יהוה הנני נתן את־העיר הזאת ביד מלך־בבל ושרפה באש"
    },
    {
      "number": 3,
      "hebrew": "ואתה לא תמלט מידו כי תפש תתפש ובידו תנתן ועיניך את־עיני מלך־בבל תראינה ופיהו את־פיך ידבר ובבל תבוא"
    },
    {
      "number": 4,
      "hebrew": "אך שמע דבר־יהוה צדקיהו מלך יהודה כה־אמר יהוה עליך לא תמות בחרב"
    },
    {
      "number": 5,
      "hebrew": "בשלום תמות וכמשרפות אבותיך המלכים הראשנים אשר־היו לפניך כן ישרפו־לך והוי אדון יספדו־לך כי־דבר אני־דברתי נאם־יהוה"
    },
    {
      "number": 6,
      "hebrew": "וידבר ירמיהו הנביא אל־צדקיהו מלך יהודה את כל־הדברים האלה בירושלם"
    },
    {
      "number": 7,
      "hebrew": "וחיל מלך־בבל נלחמים על־ירושלם ועל כל־ערי יהודה הנותרות אל־לכיש ואל־עזקה כי הנה נשארו בערי יהודה ערי מבצר"
    },
    {
      "number": 8,
      "hebrew": "הדבר אשר־היה אל־ירמיהו מאת יהוה אחרי כרת המלך צדקיהו ברית את־כל־העם אשר בירושלם לקרא להם דרור"
    },
    {
      "number": 9,
      "hebrew": "לשלח איש את־עבדו ואיש את־שפחתו העברי והעבריה חפשים לבלתי עבד־בם ביהודי אחיהו איש"
    },
    {
      "number": 10,
      "hebrew": "וישמעו כל־השרים וכל־העם אשר־באו בברית לשלח איש את־עבדו ואיש את־שפחתו חפשים לבלתי עבד־בם עוד וישמעו וישלחו"
    },
    {
      "number": 11,
      "hebrew": "וישובו אחרי־כן וישבו את־העבדים ואת־השפחות אשר שלחו חפשים ויכבישום [ויכבשום] לעבדים ולשפחות"
    },
    {
      "number": 12,
      "hebrew": "ויהי דבר־יהוה אל־ירמיהו מאת יהוה לאמר"
    },
    {
      "number": 13,
      "hebrew": "כה־אמר יהוה אלהי ישראל אנכי כרתי ברית את־אבותיכם ביום הוצאי אותם מארץ מצרים מבית עבדים לאמר"
    },
    {
      "number": 14,
      "hebrew": "מקץ שבע שנים תשלחו איש את־אחיו העברי אשר־ימכר לך ועבדך שש שנים ושלחתו חפשי מעמך ולא־שמעו אבותיכם אלי ולא הטו את־אזנם"
    },
    {
      "number": 15,
      "hebrew": "ותשבו אתם היום ותעשו את־הישר בעיני לקרא דרור איש לרעהו ותכרתו ברית לפני בבית אשר־נקרא שמי עליו"
    },
    {
      "number": 16,
      "hebrew": "ותשבו ותחללו את־שמי ותשבו איש את־עבדו ואיש את־שפחתו אשר־שלחתם חפשים לנפשם ותכבשו אתם להיות לכם לעבדים ולשפחות"
    },
    {
      "number": 17,
      "hebrew": "לכן כה־אמר יהוה אתם לא־שמעתם אלי לקרא דרור איש לאחיו ואיש לרעהו הנני קרא לכם דרור נאם־יהוה אל־החרב אל־הדבר ואל־הרעב ונתתי אתכם לזועה [לזעוה] לכל ממלכות הארץ"
    },
    {
      "number": 18,
      "hebrew": "ונתתי את־האנשים העברים את־ברתי אשר לא־הקימו את־דברי הברית אשר כרתו לפני העגל אשר כרתו לשנים ויעברו בין בתריו"
    },
    {
      "number": 19,
      "hebrew": "שרי יהודה ושרי ירושלם הסרסים והכהנים וכל עם הארץ העברים בין בתרי העגל"
    },
    {
      "number": 20,
      "hebrew": "ונתתי אותם ביד איביהם וביד מבקשי נפשם והיתה נבלתם למאכל לעוף השמים ולבהמת הארץ"
    },
    {
      "number": 21,
      "hebrew": "ואת־צדקיהו מלך־יהודה ואת־שריו אתן ביד איביהם וביד מבקשי נפשם וביד חיל מלך בבל העלים מעליכם"
    },
    {
      "number": 22,
      "hebrew": "הנני מצוה נאם־יהוה והשבתים אל־העיר הזאת ונלחמו עליה ולכדוה ושרפה באש ואת־ערי יהודה אתן שממה מאין ישב"
    }
  ]
}