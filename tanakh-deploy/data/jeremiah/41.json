{
  "book": "Jeremiah",
  "bookHebrew": "ירמיהו",
  "chapter": 41,
  "verses": [
    {
      "number": 1,
      "hebrew": "ויהי בחדש השביעי בא ישמעאל בן־נתניה בן־אלישמע מזרע המלוכה ורבי המלך ועשרה אנשים אתו אל־גדליהו בן־אחיקם המצפתה ויאכלו שם לחם יחדו במצפה"
    },
    {
      "number": 2,
      "hebrew": "ויקם ישמעאל בן־נתניה ועשרת האנשים אשר־היו אתו ויכו את־גדליהו בן־אחיקם בן־שפן בחרב וימת אתו אשר־הפקיד מלך־בבל בארץ"
    },
    {
      "number": 3,
      "hebrew": "ואת כל־היהודים אשר־היו אתו את־גדליהו במצפה ואת־הכשדים אשר נמצאו־שם את אנשי המלחמה הכה ישמעאל"
    },
    {
      "number": 4,
      "hebrew": "ויהי ביום השני להמית את־גדליהו ואיש לא ידע"
    },
    {
      "number": 5,
      "hebrew": "ויבאו אנשים משכם משלו ומשמרון שמנים איש מגלחי זקן וקרעי בגדים ומתגדדים ומנחה ולבונה בידם להביא בית יהוה"
    },
    {
      "number": 6,
      "hebrew": "ויצא ישמעאל בן־נתניה לקראתם מן־המצפה הלך הלך ובכה ויהי כפגש אתם ויאמר אליהם באו אל־גדליהו בן־אחיקם"
    },
    {
      "number": 7,
      "hebrew": "ויהי כבואם אל־תוך העיר וישחטם ישמעאל בן־נתניה אל־תוך הבור הוא והאנשים אשר־אתו"
    },
    {
      "number": 8,
      "hebrew": "ועשרה אנשים נמצאו־בם ויאמרו אל־ישמעאל אל־תמתנו כי־יש־לנו מטמנים בשדה חטים ושערים ושמן ודבש ויחדל ולא המיתם בתוך אחיהם"
    },
    {
      "number": 9,
      "hebrew": "והבור אשר השליך שם ישמעאל את כל־פגרי האנשים אשר הכה ביד־גדליהו הוא אשר עשה המלך אסא מפני בעשא מלך־ישראל אתו מלא ישמעאל בן־נתניהו חללים"
    },
    {
      "number": 10,
      "hebrew": "וישב ישמעאל את־כל־שארית העם אשר במצפה את־בנות המלך ואת־כל־העם הנשארים במצפה אשר הפקיד נבוזראדן רב־טבחים את־גדליהו בן־אחיקם וישבם ישמעאל בן־נתניה וילך לעבר אל־בני עמון"
    },
    {
      "number": 11,
      "hebrew": "וישמע יוחנן בן־קרח וכל־שרי החילים אשר אתו את כל־הרעה אשר עשה ישמעאל בן־נתניה"
    },
    {
      "number": 12,
      "hebrew": "ויקחו את־כל־האנשים וילכו להלחם עם־ישמעאל בן־נתניה וימצאו אתו אל־מים רבים אשר בגבעון"
    },
    {
      "number": 13,
      "hebrew": "ויהי כראות כל־העם אשר את־ישמעאל את־יוחנן בן־קרח ואת כל־שרי החילים אשר אתו וישמחו"
    },
    {
      "number": 14,
      "hebrew": "ויסבו כל־העם אשר־שבה ישמעאל מן־המצפה וישבו וילכו אל־יוחנן בן־קרח"
    },
    {
      "number": 15,
      "hebrew": "וישמעאל בן־נתניה נמלט בשמנה אנשים מפני יוחנן וילך אל־בני עמון"
    },
    {
      "number": 16,
      "hebrew": "ויקח יוחנן בן־קרח וכל־שרי החילים אשר־אתו את כל־שארית העם אשר השיב מאת ישמעאל בן־נתניה מן־המצפה אחר הכה את־גדליה בן־אחיקם גברים אנשי המלחמה ונשים וטף וסרסים אשר השיב מגבעון"
    },
    {
      "number": 17,
      "hebrew": "וילכו וישבו בגרות כמוהם [כמהם] אשר־אצל בית לחם ללכת לבוא מצרים"
    },
    {
      "number": 18,
      "hebrew": "מפני הכשדים כי יראו מפניהם כי־הכה ישמעאל בן־נתניה את־גדליהו בן־אחיקם אשר־הפקיד מלך־בבל בארץ"
    }
  ]
}