{
  "book": "Jeremiah",
  "bookHebrew": "ירמיהו",
  "chapter": 52,
  "verses": [
    {
      "number": 1,
      "hebrew": "בן־עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל [חמוטל] בת־ירמיהו מלבנה"
    },
    {
      "number": 2,
      "hebrew": "ויעש הרע בעיני יהוה ככל אשר־עשה יהויקים"
    },
    {
      "number": 3,
      "hebrew": "כי על־אף יהוה היתה בירושלם ויהודה עד־השליכו אותם מעל פניו וימרד צדקיהו במלך בבל"
    },
    {
      "number": 4,
      "hebrew": "ויהי בשנה התשעית למלכו בחדש העשירי בעשור לחדש בא נבוכדראצר מלך־בבל הוא וכל־חילו על־ירושלם ויחנו עליה ויבנו עליה דיק סביב"
    },
    {
      "number": 5,
      "hebrew": "ותבא העיר במצור עד עשתי עשרה שנה למלך צדקיהו"
    },
    {
      "number": 6,
      "hebrew": "בחדש הרביעי בתשעה לחדש ויחזק הרעב בעיר ולא־היה לחם לעם הארץ"
    },
    {
      "number": 7,
      "hebrew": "ותבקע העיר וכל־אנשי המלחמה יברחו ויצאו מהעיר לילה דרך שער בין־החמתים אשר על־גן המלך וכשדים על־העיר סביב וילכו דרך הערבה"
    },
    {
      "number": 8,
      "hebrew": "וירדפו חיל־כשדים אחרי המלך וישיגו את־צדקיהו בערבת ירחו וכל־חילו נפצו מעליו"
    },
    {
      "number": 9,
      "hebrew": "ויתפשו את־המלך ויעלו אתו אל־מלך בבל רבלתה בארץ חמת וידבר אתו משפטים"
    },
    {
      "number": 10,
      "hebrew": "וישחט מלך־בבל את־בני צדקיהו לעיניו וגם את־כל־שרי יהודה שחט ברבלתה"
    },
    {
      "number": 11,
      "hebrew": "ואת־עיני צדקיהו עור ויאסרהו בנחשתים ויבאהו מלך־בבל בבלה ויתנהו בבית־[בית־] הפקדת עד־יום מותו"
    },
    {
      "number": 12,
      "hebrew": "ובחדש החמישי בעשור לחדש היא שנת תשע־עשרה שנה למלך נבוכדראצר מלך־בבל בא נבוזראדן רב־טבחים עמד לפני מלך־בבל בירושלם"
    },
    {
      "number": 13,
      "hebrew": "וישרף את־בית־יהוה ואת־בית המלך ואת כל־בתי ירושלם ואת־כל־בית הגדול שרף באש"
    },
    {
      "number": 14,
      "hebrew": "ואת־כל־חמות ירושלם סביב נתצו כל־חיל כשדים אשר את־רב־טבחים"
    },
    {
      "number": 15,
      "hebrew": "ומדלות העם ואת־יתר העם הנשארים בעיר ואת־הנפלים אשר נפלו אל־מלך בבל ואת יתר האמון הגלה נבוזראדן רב־טבחים"
    },
    {
      "number": 16,
      "hebrew": "ומדלות הארץ השאיר נבוזראדן רב־טבחים לכרמים וליגבים"
    },
    {
      "number": 17,
      "hebrew": "ואת־עמודי הנחשת אשר לבית־יהוה ואת־המכנות ואת־ים הנחשת אשר בבית־יהוה שברו כשדים וישאו את־כל־נחשתם בבלה"
    },
    {
      "number": 18,
      "hebrew": "ואת־הסרות ואת־היעים ואת־המזמרות ואת־המזרקת ואת־הכפות ואת כל־כלי הנחשת אשר־ישרתו בהם לקחו"
    },
    {
      "number": 19,
      "hebrew": "ואת־הספים ואת־המחתות ואת־המזרקות ואת־הסירות ואת־המנרות ואת־הכפות ואת־המנקיות אשר זהב זהב ואשר־כסף כסף לקח רב־טבחים"
    },
    {
      "number": 20,
      "hebrew": "העמודים שנים הים אחד והבקר שנים־עשר נחשת אשר־תחת המכנות אשר עשה המלך שלמה לבית יהוה לא־היה משקל לנחשתם כל־הכלים האלה"
    },
    {
      "number": 21,
      "hebrew": "והעמודים שמנה עשרה אמה קומה [קומת] העמד האחד וחוט שתים־עשרה אמה יסבנו ועביו ארבע אצבעות נבוב"
    },
    {
      "number": 22,
      "hebrew": "וכתרת עליו נחשת וקומת הכתרת האחת חמש אמות ושבכה ורמונים על־הכותרת סביב הכל נחשת וכאלה לעמוד השני ורמונים"
    },
    {
      "number": 23,
      "hebrew": "ויהיו הרמנים תשעים וששה רוחה כל־הרמונים מאה על־השבכה סביב"
    },
    {
      "number": 24,
      "hebrew": "ויקח רב־טבחים את־שריה כהן הראש ואת־צפניה כהן המשנה ואת־שלשת שמרי הסף"
    },
    {
      "number": 25,
      "hebrew": "ומן־העיר לקח סריס אחד א‍שר־היה פקיד על־אנשי המלחמה ושבעה אנשים מראי פני־המלך אשר נמצאו בעיר ואת ספר שר הצבא המצבא את־עם הארץ וששים איש מעם הארץ הנמצאים בתוך העיר"
    },
    {
      "number": 26,
      "hebrew": "ויקח אותם נבוזראדן רב־טבחים וילך אותם אל־מלך בבל רבלתה"
    },
    {
      "number": 27,
      "hebrew": "ויכה אותם מלך בבל וימתם ברבלה בארץ חמת ויגל יהודה מעל אדמתו"
    },
    {
      "number": 28,
      "hebrew": "זה העם אשר הגלה נבוכדראצר בשנת־שבע יהודים שלשת אלפים ועשרים ושלשה"
    },
    {
      "number": 29,
      "hebrew": "בשנת שמונה עשרה לנבוכדראצר מירושלם נפש שמנה מאות שלשים ושנים"
    },
    {
      "number": 30,
      "hebrew": "בשנת שלש ועשרים לנבוכדראצר הגלה נבוזראדן רב־טבחים יהודים נפש שבע מאות ארבעים וחמשה כל־נפש ארבעת אלפים ושש מאות"
    },
    {
      "number": 31,
      "hebrew": "ויהי בשלשים ושבע שנה לגלות יהויכן מלך־יהודה בשנים עשר חדש בעשרים וחמשה לחדש נשא אויל מרדך מלך בבל בשנת מלכתו את־ראש יהויכין מלך־יהודה ויצא אותו מבית הכליא [הכלוא]"
    },
    {
      "number": 32,
      "hebrew": "וידבר אתו טבות ויתן את־כסאו ממעל לכסא מלכים [המלכים] אשר אתו בבבל"
    },
    {
      "number": 33,
      "hebrew": "ושנה את בגדי כלאו ואכל לחם לפניו תמיד כל־ימי חיו"
    },
    {
      "number": 34,
      "hebrew": "וארחתו ארחת תמיד נתנה־לו מאת מלך־בבל דבר־יום ביומו עד־יום מותו כל ימי חייו"
    }
  ]
}