{
  "book": "Jeremiah",
  "bookHebrew": "ירמיהו",
  "chapter": 1,
  "verses": [
    {
      "number": 1,
      "hebrew": "דברי ירמיהו בן־חלקיהו מן־הכהנים אשר בענתות בארץ בנימן"
    },
    {
      "number": 2,
      "hebrew": "אשר היה דבר־יהוה אליו בימי יאשיהו בן־אמון מלך יהודה בשלש־עשרה שנה למלכו"
    },
    {
      "number": 3,
      "hebrew": "ויהי בימי יהויקים בן־יאשיהו מלך יהודה עד־תם עשתי עשרה שנה לצדקיהו בן־יאשיהו מלך יהודה עד־גלות ירושלם בחדש החמישי"
    },
    {
      "number": 4,
      "hebrew": "ויהי דבר־יהוה אלי לאמר"
    },
    {
      "number": 5,
      "hebrew": "בטרם אצורך [אצרך] בבטן ידעתיך ובטרם תצא מרחם הקדשתיך נביא לגוים נתתיך"
    },
    {
      "number": 6,
      "hebrew": "ואמר אהה אדני יהוה הנה לא־ידעתי דבר כי־נער אנכי"
    },
    {
      "number": 7,
      "hebrew": "ויאמר יהוה אלי אל־תאמר נער אנכי כי על־כל־אשר אשלחך תלך ואת כל־אשר אצוך תדבר"
    },
    {
      "number": 8,
      "hebrew": "אל־תירא מפניהם כי־אתך אני להצלך נאם־יהוה"
    },
    {
      "number": 9,
      "hebrew": "וישלח יהוה את־ידו ויגע על־פי ויאמר יהוה אלי הנה נתתי דברי בפיך"
    },
    {
      "number": 10,
      "hebrew": "ראה הפקדתיך היום הזה על־הגוים ועל־הממלכות לנתוש ולנתוץ ולהאביד ולהרוס לבנות ולנטוע"
    },
    {
      "number": 11,
      "hebrew": "ויהי דבר־יהוה אלי לאמר מה־אתה ראה ירמיהו ואמר מקל שקד אני ראה"
    },
    {
      "number": 12,
      "hebrew": "ויאמר יהוה אלי היטבת לראות כי־שקד אני על־דברי לעשתו"
    },
    {
      "number": 13,
      "hebrew": "ויהי דבר־יהוה אלי שנית לאמר מה אתה ראה ואמר סיר נפוח אני ראה ופניו מפני צפונה"
    },
    {
      "number": 14,
      "hebrew": "ויאמר יהוה אלי מצפון תפתח הרעה על כל־ישבי הארץ"
    },
    {
      "number": 15,
      "hebrew": "כי הנני קרא לכל־משפחות ממלכות צפונה נאם־יהוה ובאו ונתנו איש כסאו פתח שערי ירושלם ועל כל־חומתיה סביב ועל כל־ערי יהודה"
    },
    {
      "number": 16,
      "hebrew": "ודברתי משפטי אותם על כל־רעתם אשר עזבוני ויקטרו לאלהים אחרים וישתחוו למעשי ידיהם"
    },
    {
      "number": 17,
      "hebrew": "ואתה תאזר מתניך וקמת ודברת אליהם את כל־אשר אנכי אצוך אל־תחת מפניהם פן־אחתך לפניהם"
    },
    {
      "number": 18,
      "hebrew": "ואני הנה נתתיך היום לעיר מבצר ולעמוד ברזל ולחמות נחשת על־כל־הארץ למלכי יהודה לשריה לכהניה ולעם הארץ"
    },
    {
      "number": 19,
      "hebrew": "ונלחמו אליך ולא־יוכלו לך כי־אתך אני נאם־יהוה להצילך"
    }
  ]
}