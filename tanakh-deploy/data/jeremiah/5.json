{
  "book": "Jeremiah",
  "bookHebrew": "ירמיהו",
  "chapter": 5,
  "verses": [
    {
      "number": 1,
      "hebrew": "שוטטו בחוצות ירושלם וראו־נא ודעו ובקשו ברחובותיה אם־תמצאו איש אם־יש עשה משפט מבקש אמונה ואסלח לה"
    },
    {
      "number": 2,
      "hebrew": "ואם חי־יהוה יאמרו לכן לשקר ישבעו"
    },
    {
      "number": 3,
      "hebrew": "יהוה עיניך הלוא לאמונה הכיתה אתם ולא־חלו כליתם מאנו קחת מוסר חזקו פניהם מסלע מאנו לשוב"
    },
    {
      "number": 4,
      "hebrew": "ואני אמרתי אך־דלים הם נואלו כי לא ידעו דרך יהוה משפט אלהיהם"
    },
    {
      "number": 5,
      "hebrew": "אלכה־לי אל־הגדלים ואדברה אותם כי המה ידעו דרך יהוה משפט אלהיהם אך המה יחדו שברו על נתקו מוסרות"
    },
    {
      "number": 6,
      "hebrew": "על־כן הכם אריה מיער זאב ערבות ישדדם נמר שקד על־עריהם כל־היוצא מהנה יטרף כי רבו פשעיהם עצמו משבותיהם [משובותיהם]"
    },
    {
      "number": 7,
      "hebrew": "אי לזאת אסלוח־[אסלח־] לך בניך עזבוני וישבעו בלא אלהים ואשבע אותם וינאפו ובית זונה יתגדדו"
    },
    {
      "number": 8,
      "hebrew": "סוסים מיזנים משכים היו איש אל־אשת רעהו יצהלו"
    },
    {
      "number": 9,
      "hebrew": "העל־אלה לוא־אפקד נאם־יהוה ואם בגוי אשר־כזה לא תתנקם נפשי"
    },
    {
      "number": 10,
      "hebrew": "עלו בשרותיה ושחתו וכלה אל־תעשו הסירו נטישותיה כי לוא ליהוה המה"
    },
    {
      "number": 11,
      "hebrew": "כי בגוד בגדו בי בית ישראל ובית יהודה נאם־יהוה"
    },
    {
      "number": 12,
      "hebrew": "כחשו ביהוה ויאמרו לא־הוא ולא־תבוא עלינו רעה וחרב ורעב לוא נראה"
    },
    {
      "number": 13,
      "hebrew": "והנביאים יהיו לרוח והדבר אין בהם כה יעשה להם"
    },
    {
      "number": 14,
      "hebrew": "לכן כה־אמר יהוה אלהי צבאות יען דברכם את־הדבר הזה הנני נתן דברי בפיך לאש והעם הזה עצים ואכלתם"
    },
    {
      "number": 15,
      "hebrew": "הנני מביא עליכם גוי ממרחק בית ישראל נאם־יהוה גוי איתן הוא גוי מעולם הוא גוי לא־תדע לשנו ולא תשמע מה־ידבר"
    },
    {
      "number": 16,
      "hebrew": "אשפתו כקבר פתוח כלם גבורים"
    },
    {
      "number": 17,
      "hebrew": "ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשש ערי מבצריך אשר אתה בוטח בהנה בחרב"
    },
    {
      "number": 18,
      "hebrew": "וגם בימים ההמה נאם־יהוה לא־אעשה אתכם כלה"
    },
    {
      "number": 19,
      "hebrew": "והיה כי תאמרו תחת מה עשה יהוה אלהינו לנו את־כל־אלה ואמרת אליהם כאשר עזבתם אותי ותעבדו אלהי נכר בארצכם כן תעבדו זרים בארץ לא לכם"
    },
    {
      "number": 20,
      "hebrew": "הגידו זאת בבית יעקב והשמיעוה ביהודה לאמר"
    },
    {
      "number": 21,
      "hebrew": "שמעו־נא זאת עם סכל ואין לב עינים להם ולא יראו אזנים להם ולא ישמעו"
    },
    {
      "number": 22,
      "hebrew": "האותי לא־תיראו נאם־יהוה אם מפני לא תחילו אשר־שמתי חול גבול לים חק־עולם ולא יעברנהו ויתגעשו ולא יוכלו והמו גליו ולא יעברנהו"
    },
    {
      "number": 23,
      "hebrew": "ולעם הזה היה לב סורר ומורה סרו וילכו"
    },
    {
      "number": 24,
      "hebrew": "ולא־אמרו בלבבם נירא נא את־יהוה אלהינו הנתן גשם וירה [יורה] ומלקוש בעתו שבעות חקות קציר ישמר־לנו"
    },
    {
      "number": 25,
      "hebrew": "עונותיכם הטו־אלה וחטאותיכם מנעו הטוב מכם"
    },
    {
      "number": 26,
      "hebrew": "כי־נמצאו בעמי רשעים ישור כשך יקושים הציבו משחית אנשים ילכדו"
    },
    {
      "number": 27,
      "hebrew": "ככלוב מלא עוף כן בתיהם מלאים מרמה על־כן גדלו ויעשירו"
    },
    {
      "number": 28,
      "hebrew": "שמנו עשתו גם עברו דברי־רע דין לא־דנו דין יתום ויצליחו ומשפט אביונים לא שפטו"
    },
    {
      "number": 29,
      "hebrew": "העל־אלה לא־אפקד נאם־יהוה אם בגוי אשר־כזה לא תתנקם נפשי"
    },
    {
      "number": 30,
      "hebrew": "שמה ושערורה נהיתה בארץ"
    },
    {
      "number": 31,
      "hebrew": "הנביאים נבאו־בשקר והכהנים ירדו על־ידיהם ועמי אהבו כן ומה־תעשו לאחריתה"
    }
  ]
}