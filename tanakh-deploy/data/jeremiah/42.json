{
  "book": "Jeremiah",
  "bookHebrew": "ירמיהו",
  "chapter": 42,
  "verses": [
    {
      "number": 1,
      "hebrew": "ויגשו כל־שרי החילים ויוחנן בן־קרח ויזניה בן־הושעיה וכל־העם מקטן ועד־גדול"
    },
    {
      "number": 2,
      "hebrew": "ויאמרו אל־ירמיהו הנביא תפל־נא תחנתנו לפניך והתפלל בעדנו אל־יהוה אלהיך בעד כל־השארית הזאת כי־נשארנו מעט מהרבה כאשר עיניך ראות אתנו"
    },
    {
      "number": 3,
      "hebrew": "ויגד־לנו יהוה אלהיך את־הדרך אשר נלך־בה ואת־הדבר אשר נעשה"
    },
    {
      "number": 4,
      "hebrew": "ויאמר אליהם ירמיהו הנביא שמעתי הנני מתפלל אל־יהוה אלהיכם כדבריכם והיה כל־הדבר אשר־יענה יהוה אתכם אגיד לכם לא־אמנע מכם דבר"
    },
    {
      "number": 5,
      "hebrew": "והמה אמרו אל־ירמיהו יהי יהוה בנו לעד אמת ונאמן אם־לא ככל־הדבר אשר ישלחך יהוה אלהיך אלינו כן נעשה"
    },
    {
      "number": 6,
      "hebrew": "אם־טוב ואם־רע בקול יהוה אלהינו אשר אנו [אנחנו] שלחים אתך אליו נשמע למען אשר ייטב־לנו כי נשמע בקול יהוה אלהינו"
    },
    {
      "number": 7,
      "hebrew": "ויהי מקץ עשרת ימים ויהי דבר־יהוה אל־ירמיהו"
    },
    {
      "number": 8,
      "hebrew": "ויקרא אל־יוחנן בן־קרח ואל כל־שרי החילים אשר אתו ולכל־העם למקטן ועד־גדול"
    },
    {
      "number": 9,
      "hebrew": "ויאמר אליהם כה־אמר יהוה אלהי ישראל אשר שלחתם אתי אליו להפיל תחנתכם לפניו"
    },
    {
      "number": 10,
      "hebrew": "אם־שוב תשבו בארץ הזאת ובניתי אתכם ולא אהרס ונטעתי אתכם ולא אתוש כי נחמתי אל־הרעה אשר עשיתי לכם"
    },
    {
      "number": 11,
      "hebrew": "אל־תיראו מפני מלך בבל אשר־אתם יראים מפניו אל־תיראו ממנו נאם־יהוה כי־אתכם אני להושיע אתכם ולהציל אתכם מידו"
    },
    {
      "number": 12,
      "hebrew": "ואתן לכם רחמים ורחם אתכם והשיב אתכם אל־אדמתכם"
    },
    {
      "number": 13,
      "hebrew": "ואם־אמרים אתם לא נשב בארץ הזאת לבלתי שמע בקול יהוה אלהיכם"
    },
    {
      "number": 14,
      "hebrew": "לאמר לא כי ארץ מצרים נבוא אשר לא־נראה מלחמה וקול שופר לא נשמע וללחם לא־נרעב ושם נשב"
    },
    {
      "number": 15,
      "hebrew": "ועתה לכן שמעו דבר־יהוה שארית יהודה כה־אמר יהוה צבאות אלהי ישראל אם־אתם שום תשמון פניכם לבא מצרים ובאתם לגור שם"
    },
    {
      "number": 16,
      "hebrew": "והיתה החרב אשר אתם יראים ממנה שם תשיג אתכם בארץ מצרים והרעב אשר־אתם דאגים ממנו שם ידבק אחריכם מצרים ושם תמתו"
    },
    {
      "number": 17,
      "hebrew": "ויהיו כל־האנשים אשר־שמו את־פניהם לבוא מצרים לגור שם ימותו בחרב ברעב ובדבר ולא־יהיה להם שריד ופליט מפני הרעה אשר אני מביא עליהם"
    },
    {
      "number": 18,
      "hebrew": "כי כה אמר יהוה צבאות אלהי ישראל כאשר נתך אפי וחמתי על־ישבי ירושלם כן תתך חמתי עליכם בבאכם מצרים והייתם לאלה ולשמה ולקללה ולחרפה ולא־תראו עוד את־המקום הזה"
    },
    {
      "number": 19,
      "hebrew": "דבר יהוה עליכם שארית יהודה אל־תבאו מצרים ידע תדעו כי־העידתי בכם היום"
    },
    {
      "number": 20,
      "hebrew": "כי התעתים [התעיתם] בנפשותיכם כי־אתם שלחתם אתי אל־יהוה אלהיכם לאמר התפלל בעדנו אל־יהוה אלהינו וככל אשר יאמר יהוה אלהינו כן הגד־לנו ועשינו"
    },
    {
      "number": 21,
      "hebrew": "ואגד לכם היום ולא שמעתם בקול יהוה אלהיכם ולכל אשר־שלחני אליכם"
    },
    {
      "number": 22,
      "hebrew": "ועתה ידע תדעו כי בחרב ברעב ובדבר תמותו במקום אשר חפצתם לבוא לגור שם"
    }
  ]
}