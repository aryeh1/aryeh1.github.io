{
  "book": "Jeremiah",
  "bookHebrew": "ירמיהו",
  "chapter": 48,
  "verses": [
    {
      "number": 1,
      "hebrew": "למואב כה־אמר יהוה צבאות אלהי ישראל הוי אל־נבו כי שדדה הבישה נלכדה קריתים הבישה המשגב וחתה"
    },
    {
      "number": 2,
      "hebrew": "אין עוד תהלת מואב בחשבון חשבו עליה רעה לכו ונכריתנה מגוי גם־מדמן תדמי אחריך תלך חרב"
    },
    {
      "number": 3,
      "hebrew": "קול צעקה מחרונים שד ושבר גדול"
    },
    {
      "number": 4,
      "hebrew": "נשברה מואב השמיעו זעקה צעוריה [צעיריה]"
    },
    {
      "number": 5,
      "hebrew": "כי מעלה הלחות [הלוחית] בבכי יעלה־בכי כי במורד חורנים צרי צעקת־שבר שמעו"
    },
    {
      "number": 6,
      "hebrew": "נסו מלטו נפשכם ותהיינה כערוער במדבר"
    },
    {
      "number": 7,
      "hebrew": "כי יען בטחך במעשיך ובאוצרותיך גם־את תלכדי ויצא כמיש [כמוש] בגולה כהניו ושריו יחד [יחדיו]"
    },
    {
      "number": 8,
      "hebrew": "ויבא שדד אל־כל־עיר ועיר לא תמלט ואבד העמק ונשמד המישר אשר אמר יהוה"
    },
    {
      "number": 9,
      "hebrew": "תנו־ציץ למואב כי נצא תצא ועריה לשמה תהיינה מאין יושב בהן"
    },
    {
      "number": 10,
      "hebrew": "ארור עשה מלאכת יהוה רמיה וארור מנע חרבו מדם"
    },
    {
      "number": 11,
      "hebrew": "שאנן מואב מנעוריו ושקט הוא אל־שמריו ולא־הורק מכלי אל־כלי ובגולה לא הלך על־כן עמד טעמו בו וריחו לא נמר"
    },
    {
      "number": 12,
      "hebrew": "לכן הנה־ימים באים נאם־יהוה ושלחתי־לו צעים וצעהו וכליו יריקו ונבליהם ינפצו"
    },
    {
      "number": 13,
      "hebrew": "ובש מואב מכמוש כאשר־בשו בית ישראל מבית אל מבטחם"
    },
    {
      "number": 14,
      "hebrew": "איך תאמרו גבורים אנחנו ואנשי־חיל למלחמה"
    },
    {
      "number": 15,
      "hebrew": "שדד מואב ועריה עלה ומבחר בחוריו ירדו לטבח נאם־המלך יהוה צבאות שמו"
    },
    {
      "number": 16,
      "hebrew": "קרוב איד־מואב לבוא ורעתו מהרה מאד"
    },
    {
      "number": 17,
      "hebrew": "נדו לו כל־סביביו וכל ידעי שמו אמרו איכה נשבר מטה־עז מקל תפארה"
    },
    {
      "number": 18,
      "hebrew": "רדי מכבוד ישבי [ושבי] בצמא ישבת בת־דיבון כי־שדד מואב עלה בך שחת מבצריך"
    },
    {
      "number": 19,
      "hebrew": "אל־דרך עמדי וצפי יושבת ערוער שאלי־נס ונמלטה אמרי מה־נהיתה"
    },
    {
      "number": 20,
      "hebrew": "הביש מואב כי־חתה הילילי [הילילו ] וזעקי [וזעקו] הגידו בארנון כי שדד מואב"
    },
    {
      "number": 21,
      "hebrew": "ומשפט בא אל־ארץ המישר אל־חלון ואל־יהצה ועל־מופעת [מיפעת]"
    },
    {
      "number": 22,
      "hebrew": "ועל־דיבון ועל־נבו ועל־בית דבלתים"
    },
    {
      "number": 23,
      "hebrew": "ועל קריתים ועל־בית גמול ועל־בית מעון"
    },
    {
      "number": 24,
      "hebrew": "ועל־קריות ועל־בצרה ועל כל־ערי ארץ מואב הרחקות והקרבות"
    },
    {
      "number": 25,
      "hebrew": "נגדעה קרן מואב וזרעו נשברה נאם יהוה"
    },
    {
      "number": 26,
      "hebrew": "השכירהו כי על־יהוה הגדיל וספק מואב בקיאו והיה לשחק גם־הוא"
    },
    {
      "number": 27,
      "hebrew": "ואם לוא השחק היה לך ישראל אם־בגנבים נמצאה [נמצא] כי־מדי דבריך בו תתנודד"
    },
    {
      "number": 28,
      "hebrew": "עזבו ערים ושכנו בסלע ישבי מואב והיו כיונה תקנן בעברי פי־פחת"
    },
    {
      "number": 29,
      "hebrew": "שמענו גאון־מואב גאה מאד גבהו וגאונו וגאותו ורם לבו"
    },
    {
      "number": 30,
      "hebrew": "אני ידעתי נאם־יהוה עברתו ולא־כן בדיו לא־כן עשו"
    },
    {
      "number": 31,
      "hebrew": "על־כן על־מואב איליל ולמואב כלה אזעק אל־אנשי קיר־חרש יהגה"
    },
    {
      "number": 32,
      "hebrew": "מבכי יעזר אבכה־לך הגפן שבמה נטישתיך עברו ים עד ים יעזר נגעו על־קיצך ועל־בצירך שדד נפל"
    },
    {
      "number": 33,
      "hebrew": "ונאספה שמחה וגיל מכרמל ומארץ מואב ויין מיקבים השבתי לא־ידרך הידד הידד לא הידד"
    },
    {
      "number": 34,
      "hebrew": "מזעקת חשבון עד־אלעלה עד־יהץ נתנו קולם מצער עד־חרנים עגלת שלשיה כי גם־מי נמרים למשמות יהיו"
    },
    {
      "number": 35,
      "hebrew": "והשבתי למואב נאם־יהוה מעלה במה ומקטיר לאלהיו"
    },
    {
      "number": 36,
      "hebrew": "על־כן לבי למואב כחללים יהמה ולבי אל־אנשי קיר־חרש כחלילים יהמה על־כן יתרת עשה אבדו"
    },
    {
      "number": 37,
      "hebrew": "כי כל־ראש קרחה וכל־זקן גרעה על כל־ידים גדדת ועל־מתנים שק"
    },
    {
      "number": 38,
      "hebrew": "על כל־גגות מואב וברחבתיה כלה מספד כי־שברתי את־מואב ככלי אין־חפץ בו נאם־יהוה"
    },
    {
      "number": 39,
      "hebrew": "איך חתה הילילו איך הפנה־ערף מואב בוש והיה מואב לשחק ולמחתה לכל־סביביו"
    },
    {
      "number": 40,
      "hebrew": "כי־כה אמר יהוה הנה כנשר ידאה ופרש כנפיו אל־מואב"
    },
    {
      "number": 41,
      "hebrew": "נלכדה הקריות והמצדות נתפשה והיה לב גבורי מואב ביום ההוא כלב אשה מצרה"
    },
    {
      "number": 42,
      "hebrew": "ונשמד מואב מעם כי על־יהוה הגדיל"
    },
    {
      "number": 43,
      "hebrew": "פחד ופחת ופח עליך יושב מואב נאם־יהוה"
    },
    {
      "number": 44,
      "hebrew": "הניס [הנס] מפני הפחד יפל אל־הפחת והעלה מן־הפחת ילכד בפח כי־אביא אליה אל־מואב שנת פקדתם נאם־יהוה"
    },
    {
      "number": 45,
      "hebrew": "בצל חשבון עמדו מכח נסים כי־אש יצא מחשבון ולהבה מבין סיחון ותאכל פאת מואב וקדקד בני שאון"
    },
    {
      "number": 46,
      "hebrew": "אוי־לך מואב אבד עם־כמוש כי־לקחו בניך בשבי ובנתיך בשביה"
    },
    {
      "number": 47,
      "hebrew": "ושבתי שבות־מואב באחרית הימים נאם־יהוה עד־הנה משפט מואב"
    }
  ]
}