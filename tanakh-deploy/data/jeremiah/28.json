{
  "book": "Jeremiah",
  "bookHebrew": "ירמיהו",
  "chapter": 28,
  "verses": [
    {
      "number": 1,
      "hebrew": "ויהי בשנה ההיא בראשית ממלכת צדקיה מלך־יהודה בשנת [בשנה] הרבעית בחדש החמישי אמר אלי חנניה בן־עזור הנביא אשר מגבעון בבית יהוה לעיני הכהנים וכל־העם לאמר"
    },
    {
      "number": 2,
      "hebrew": "כה־אמר יהוה צבאות אלהי ישראל לאמר שברתי את־על מלך בבל"
    },
    {
      "number": 3,
      "hebrew": "בעוד שנתים ימים אני משיב אל־המקום הזה את־כל־כלי בית יהוה אשר לקח נבוכדנאצר מלך־בבל מן־המקום הזה ויביאם בבל"
    },
    {
      "number": 4,
      "hebrew": "ואת־יכניה בן־יהויקים מלך־יהודה ואת־כל־גלות יהודה הבאים בבלה אני משיב אל־המקום הזה נאם־יהוה כי אשבר את־על מלך בבל"
    },
    {
      "number": 5,
      "hebrew": "ויאמר ירמיה הנביא אל־חנניה הנביא לעיני הכהנים ולעיני כל־העם העמדים בבית יהוה"
    },
    {
      "number": 6,
      "hebrew": "ויאמר ירמיה הנביא אמן כן יעשה יהוה יקם יהוה את־דבריך אשר נבאת להשיב כלי בית־יהוה וכל־הגולה מבבל אל־המקום הזה"
    },
    {
      "number": 7,
      "hebrew": "אך־שמע־נא הדבר הזה אשר אנכי דבר באזניך ובאזני כל־העם"
    },
    {
      "number": 8,
      "hebrew": "הנביאים אשר היו לפני ולפניך מן־העולם וינבאו אל־ארצות רבות ועל־ממלכות גדלות למלחמה ולרעה ולדבר"
    },
    {
      "number": 9,
      "hebrew": "הנביא אשר ינבא לשלום בבא דבר הנביא יודע הנביא אשר־שלחו יהוה באמת"
    },
    {
      "number": 10,
      "hebrew": "ויקח חנניה הנביא את־המוטה מעל צואר ירמיה הנביא וישברהו"
    },
    {
      "number": 11,
      "hebrew": "ויאמר חנניה לעיני כל־העם לאמר כה אמר יהוה ככה אשבר את־על נבכדנאצר מלך־בבל בעוד שנתים ימים מעל צואר כל־הגוים וילך ירמיה הנביא לדרכו"
    },
    {
      "number": 12,
      "hebrew": "ויהי דבר־יהוה אל־ירמיה אחרי שבור חנניה הנביא את־המוטה מעל צואר ירמיה הנביא לאמר"
    },
    {
      "number": 13,
      "hebrew": "הלוך ואמרת אל־חנניה לאמר כה אמר יהוה מוטת עץ שברת ועשית תחתיהן מטות ברזל"
    },
    {
      "number": 14,
      "hebrew": "כי כה־אמר יהוה צבאות אלהי ישראל על ברזל נתתי על־צואר כל־הגוים האלה לעבד את־נבכדנאצר מלך־בבל ועבדהו וגם את־חית השדה נתתי לו"
    },
    {
      "number": 15,
      "hebrew": "ויאמר ירמיה הנביא אל־חנניה הנביא שמע־נא חנניה לא־שלחך יהוה ואתה הבטחת את־העם הזה על־שקר"
    },
    {
      "number": 16,
      "hebrew": "לכן כה אמר יהוה הנני משלחך מעל פני האדמה השנה אתה מת כי־סרה דברת אל־יהוה"
    },
    {
      "number": 17,
      "hebrew": "וימת חנניה הנביא בשנה ההיא בחדש השביעי"
    }
  ]
}