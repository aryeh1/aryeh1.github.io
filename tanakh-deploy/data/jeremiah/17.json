{
  "book": "Jeremiah",
  "bookHebrew": "ירמיהו",
  "chapter": 17,
  "verses": [
    {
      "number": 1,
      "hebrew": "חטאת יהודה כתובה בעט ברזל בצפרן שמיר חרושה על־לוח לבם ולקרנות מזבחותיכם"
    },
    {
      "number": 2,
      "hebrew": "כזכר בניהם מזבחותם ואשריהם על־עץ רענן על גבעות הגבהות"
    },
    {
      "number": 3,
      "hebrew": "הררי בשדה חילך כל־אוצרותיך לבז אתן במתיך בחטאת בכל־גבוליך"
    },
    {
      "number": 4,
      "hebrew": "ושמטתה ובך מנחלתך אשר נתתי לך והעבדתיך את־איביך בארץ אשר לא־ידעת כי־אש קדחתם באפי עד־עולם תוקד"
    },
    {
      "number": 5,
      "hebrew": "כה אמר יהוה ארור הגבר אשר יבטח באדם ושם בשר זרעו ומן־יהוה יסור לבו"
    },
    {
      "number": 6,
      "hebrew": "והיה כערער בערבה ולא יראה כי־יבוא טוב ושכן חררים במדבר ארץ מלחה ולא תשב"
    },
    {
      "number": 7,
      "hebrew": "ברוך הגבר אשר יבטח ביהוה והיה יהוה מבטחו"
    },
    {
      "number": 8,
      "hebrew": "והיה כעץ שתול על־מים ועל־יובל ישלח שרשיו ולא ירא [יראה] כי־יבא חם והיה עלהו רענן ובשנת בצרת לא ידאג ולא ימיש מעשות פרי"
    },
    {
      "number": 9,
      "hebrew": "עקב הלב מכל ואנש הוא מי ידענו"
    },
    {
      "number": 10,
      "hebrew": "אני יהוה חקר לב בחן כליות ולתת לאיש כדרכו [כדרכיו] כפרי מעלליו"
    },
    {
      "number": 11,
      "hebrew": "קרא דגר ולא ילד עשה עשר ולא במשפט בחצי ימו [ימיו] יעזבנו ובאחריתו יהיה נבל"
    },
    {
      "number": 12,
      "hebrew": "כסא כבוד מרום מראשון מקום מקדשנו"
    },
    {
      "number": 13,
      "hebrew": "מקוה ישראל יהוה כל־עזביך יבשו יסורי [וסורי] בארץ יכתבו כי עזבו מקור מים־חיים את־יהוה"
    },
    {
      "number": 14,
      "hebrew": "רפאני יהוה וארפא הושיעני ואושעה כי תהלתי אתה"
    },
    {
      "number": 15,
      "hebrew": "הנה־המה אמרים אלי איה דבר־יהוה יבוא נא"
    },
    {
      "number": 16,
      "hebrew": "ואני לא־אצתי מרעה אחריך ויום אנוש לא התאויתי אתה ידעת מוצא שפתי נכח פניך היה"
    },
    {
      "number": 17,
      "hebrew": "אל־תהיה־לי למחתה מחסי־אתה ביום רעה"
    },
    {
      "number": 18,
      "hebrew": "יבשו רדפי ואל־אבשה אני יחתו המה ואל־אחתה אני הביא עליהם יום רעה ומשנה שברון שברם"
    },
    {
      "number": 19,
      "hebrew": "כה־אמר יהוה אלי הלך ועמדת בשער בני־עם [העם] אשר יבאו בו מלכי יהודה ואשר יצאו בו ובכל שערי ירושלם"
    },
    {
      "number": 20,
      "hebrew": "ואמרת אליהם שמעו דבר־יהוה מלכי יהודה וכל־יהודה וכל ישבי ירושלם הבאים בשערים האלה"
    },
    {
      "number": 21,
      "hebrew": "כה אמר יהוה השמרו בנפשותיכם ואל־תשאו משא ביום השבת והבאתם בשערי ירושלם"
    },
    {
      "number": 22,
      "hebrew": "ולא־תוציאו משא מבתיכם ביום השבת וכל־מלאכה לא תעשו וקדשתם את־יום השבת כאשר צויתי את־אבותיכם"
    },
    {
      "number": 23,
      "hebrew": "ולא שמעו ולא הטו את־אזנם ויקשו את־ערפם לבלתי שומע [שמוע] ולבלתי קחת מוסר"
    },
    {
      "number": 24,
      "hebrew": "והיה אם־שמע תשמעון אלי נאם־יהוה לבלתי הביא משא בשערי העיר הזאת ביום השבת ולקדש את־יום השבת לבלתי עשות־בה [בו] כל־מלאכה"
    },
    {
      "number": 25,
      "hebrew": "ובאו בשערי העיר הזאת מלכים ושרים ישבים על־כסא דוד רכבים ברכב ובסוסים המה ושריהם איש יהודה וישבי ירושלם וישבה העיר־הזאת לעולם"
    },
    {
      "number": 26,
      "hebrew": "ובאו מערי־יהודה ומסביבות ירושלם ומארץ בנימן ומן־השפלה ומן־ההר ומן־הנגב מבאים עולה וזבח ומנחה ולבונה ומבאי תודה בית יהוה"
    },
    {
      "number": 27,
      "hebrew": "ואם־לא תשמעו אלי לקדש את־יום השבת ולבלתי שאת משא ובא בשערי ירושלם ביום השבת והצתי אש בשעריה ואכלה ארמנות ירושלם ולא תכבה"
    }
  ]
}