{
  "book": "Jeremiah",
  "bookHebrew": "ירמיהו",
  "chapter": 16,
  "verses": [
    {
      "number": 1,
      "hebrew": "ויהי דבר־יהוה אלי לאמר"
    },
    {
      "number": 2,
      "hebrew": "לא־תקח לך אשה ולא־יהיו לך בנים ובנות במקום הזה"
    },
    {
      "number": 3,
      "hebrew": "כי־כה אמר יהוה על־הבנים ועל־הבנות הילודים במקום הזה ועל־אמתם הילדות אותם ועל־אבותם המולדים אותם בארץ הזאת"
    },
    {
      "number": 4,
      "hebrew": "ממותי תחלאים ימתו לא יספדו ולא יקברו לדמן על־פני האדמה יהיו ובחרב וברעב יכלו והיתה נבלתם למאכל לעוף השמים ולבהמת הארץ"
    },
    {
      "number": 5,
      "hebrew": "כי־כה אמר יהוה אל־תבוא בית מרזח ואל־תלך לספוד ואל־תנד להם כי־אספתי את־שלומי מאת העם־הזה נאם־יהוה את־החסד ואת־הרחמים"
    },
    {
      "number": 6,
      "hebrew": "ומתו גדלים וקטנים בארץ הזאת לא יקברו ולא־יספדו להם ולא יתגדד ולא יקרח להם"
    },
    {
      "number": 7,
      "hebrew": "ולא־יפרסו להם על־אבל לנחמו על־מת ולא־ישקו אותם כוס תנחומים על־אביו ועל־אמו"
    },
    {
      "number": 8,
      "hebrew": "ובית־משתה לא־תבוא לשבת אותם לאכל ולשתות"
    },
    {
      "number": 9,
      "hebrew": "כי כה אמר יהוה צבאות אלהי ישראל הנני משבית מן־המקום הזה לעיניכם ובימיכם קול ששון וקול שמחה קול חתן וקול כלה"
    },
    {
      "number": 10,
      "hebrew": "והיה כי תגיד לעם הזה את כל־הדברים האלה ואמרו אליך על־מה דבר יהוה עלינו את כל־הרעה הגדולה הזאת ומה עוננו ומה חטאתנו אשר חטאנו ליהוה אלהינו"
    },
    {
      "number": 11,
      "hebrew": "ואמרת אליהם על אשר־עזבו אבותיכם אותי נאם־יהוה וילכו אחרי אלהים אחרים ויעבדום וישתחוו להם ואתי עזבו ואת־תורתי לא שמרו"
    },
    {
      "number": 12,
      "hebrew": "ואתם הרעתם לעשות מאבותיכם והנכם הלכים איש אחרי שררות לבו־הרע לבלתי שמע אלי"
    },
    {
      "number": 13,
      "hebrew": "והטלתי אתכם מעל הארץ הזאת על־הארץ אשר לא ידעתם אתם ואבותיכם ועבדתם־שם את־אלהים אחרים יומם ולילה אשר לא־אתן לכם חנינה"
    },
    {
      "number": 14,
      "hebrew": "לכן הנה־ימים באים נאם־יהוה ולא־יאמר עוד חי־יהוה אשר העלה את־בני ישראל מארץ מצרים"
    },
    {
      "number": 15,
      "hebrew": "כי אם־חי־יהוה אשר העלה את־בני ישראל מארץ צפון ומכל הארצות אשר הדיחם שמה והשבתים על־אדמתם אשר נתתי לאבותם"
    },
    {
      "number": 16,
      "hebrew": "הנני שלח לדוגים [לדיגים] רבים נאם־יהוה ודיגום ואחרי־כן אשלח לרבים צידים וצדום מעל כל־הר ומעל כל־גבעה ומנקיקי הסלעים"
    },
    {
      "number": 17,
      "hebrew": "כי עיני על־כל־דרכיהם לא נסתרו מלפני ולא־נצפן עונם מנגד עיני"
    },
    {
      "number": 18,
      "hebrew": "ושלמתי ראשונה משנה עונם וחטאתם על חללם את־ארצי בנבלת שקוציהם ותועבותיהם מלאו את־נחלתי"
    },
    {
      "number": 19,
      "hebrew": "יהוה עזי ומעזי ומנוסי ביום צרה אליך גוים יבאו מאפסי־ארץ ויאמרו אך־שקר נחלו אבותינו הבל ואין־בם מועיל"
    },
    {
      "number": 20,
      "hebrew": "היעשה־לו אדם אלהים והמה לא אלהים"
    },
    {
      "number": 21,
      "hebrew": "לכן הנני מודיעם בפעם הזאת אודיעם את־ידי ואת־גבורתי וידעו כי־שמי יהוה"
    }
  ]
}