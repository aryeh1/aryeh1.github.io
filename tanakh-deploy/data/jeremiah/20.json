{
  "book": "Jeremiah",
  "bookHebrew": "ירמיהו",
  "chapter": 20,
  "verses": [
    {
      "number": 1,
      "hebrew": "וישמע פשחור בן־אמר הכהן והוא־פקיד נגיד בבית יהוה את־ירמיהו נבא את־הדברים האלה"
    },
    {
      "number": 2,
      "hebrew": "ויכה פשחור את ירמיהו הנביא ויתן אתו על־המהפכת אשר בשער בנימן העליון אשר בבית יהוה"
    },
    {
      "number": 3,
      "hebrew": "ויהי ממחרת ויצא פשחור את־ירמיהו מן־המהפכת ויאמר אליו ירמיהו לא פשחור קרא יהוה שמך כי אם־מגור מסביב"
    },
    {
      "number": 4,
      "hebrew": "כי כה אמר יהוה הנני נתנך למגור לך ולכל־אהביך ונפלו בחרב איביהם ועיניך ראות ואת־כל־יהודה אתן ביד מלך־בבל והגלם בבלה והכם בחרב"
    },
    {
      "number": 5,
      "hebrew": "ונתתי את־כל־חסן העיר הזאת ואת־כל־יגיעה ואת־כל־יקרה ואת כל־אוצרות מלכי יהודה אתן ביד איביהם ובזזום ולקחום והביאום בבלה"
    },
    {
      "number": 6,
      "hebrew": "ואתה פשחור וכל ישבי ביתך תלכו בשבי ובבל תבוא ושם תמות ושם תקבר אתה וכל־אהביך אשר־נבאת להם בשקר"
    },
    {
      "number": 7,
      "hebrew": "פתיתני יהוה ואפת חזקתני ותוכל הייתי לשחוק כל־היום כלה לעג לי"
    },
    {
      "number": 8,
      "hebrew": "כי־מדי אדבר אזעק חמס ושד אקרא כי־היה דבר־יהוה לי לחרפה ולקלס כל־היום"
    },
    {
      "number": 9,
      "hebrew": "ואמרתי לא־אזכרנו ולא־אדבר עוד בשמו והיה בלבי כאש בערת עצר בעצמתי ונלאיתי כלכל ולא אוכל"
    },
    {
      "number": 10,
      "hebrew": "כי שמעתי דבת רבים מגור מסביב הגידו ונגידנו כל אנוש שלומי שמרי צלעי אולי יפתה ונוכלה לו ונקחה נקמתנו ממנו"
    },
    {
      "number": 11,
      "hebrew": "ויהוה אותי כגבור עריץ על־כן רדפי יכשלו ולא יכלו בשו מאד כי־לא השכילו כלמת עולם לא תשכח"
    },
    {
      "number": 12,
      "hebrew": "ויהוה צבאות בחן צדיק ראה כליות ולב אראה נקמתך מהם כי אליך גליתי את־ריבי"
    },
    {
      "number": 13,
      "hebrew": "שירו ליהוה הללו את־יהוה כי הציל את־נפש אביון מיד מרעים"
    },
    {
      "number": 14,
      "hebrew": "ארור היום אשר ילדתי בו יום אשר־ילדתני אמי אל־יהי ברוך"
    },
    {
      "number": 15,
      "hebrew": "ארור האיש אשר בשר את־אבי לאמר ילד־לך בן זכר שמח שמחהו"
    },
    {
      "number": 16,
      "hebrew": "והיה האיש ההוא כערים אשר־הפך יהוה ולא נחם ושמע זעקה בבקר ותרועה בעת צהרים"
    },
    {
      "number": 17,
      "hebrew": "אשר לא־מותתני מרחם ותהי־לי אמי קברי ורחמה הרת עולם"
    },
    {
      "number": 18,
      "hebrew": "למה זה מרחם יצאתי לראות עמל ויגון ויכלו בבשת ימי"
    }
  ]
}