{
  "book": "Jeremiah",
  "bookHebrew": "ירמיהו",
  "chapter": 47,
  "verses": [
    {
      "number": 1,
      "hebrew": "אשר היה דבר־יהוה אל־ירמיהו הנביא אל־פלשתים בטרם יכה פרעה את־עזה"
    },
    {
      "number": 2,
      "hebrew": "כה אמר יהוה הנה־מים עלים מצפון והיו לנחל שוטף וישטפו ארץ ומלואה עיר וישבי בה וזעקו האדם והילל כל יושב הארץ"
    },
    {
      "number": 3,
      "hebrew": "מקול שעטת פרסות אביריו מרעש לרכבו המון גלגליו לא־הפנו אבות אל־בנים מרפיון ידים"
    },
    {
      "number": 4,
      "hebrew": "על־היום הבא לשדוד את־כל־פלשתים להכרית לצר ולצידון כל שריד עזר כי־שדד יהוה את־פלשתים שארית אי כפתור"
    },
    {
      "number": 5,
      "hebrew": "באה קרחה אל־עזה נדמתה אשקלון שארית עמקם עד־מתי תתגודדי"
    },
    {
      "number": 6,
      "hebrew": "הוי חרב ליהוה עד־אנה לא תשקטי האספי אל־תערך הרגעי ודמי"
    },
    {
      "number": 7,
      "hebrew": "איך תשקטי ויהוה צוה־לה אל־אשקלון ואל־חוף הים שם יעדה"
    }
  ]
}