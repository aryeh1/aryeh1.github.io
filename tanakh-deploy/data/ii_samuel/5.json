{
  "book": "II Samuel",
  "bookHebrew": "שמואל ב",
  "chapter": 5,
  "verses": [
    {
      "number": 1,
      "hebrew": "ויבאו כל־שבטי ישראל אל־דוד חברונה ויאמרו לאמר הננו עצמך ובשרך אנחנו"
    },
    {
      "number": 2,
      "hebrew": "גם־אתמול גם־שלשום בהיות שאול מלך עלינו אתה הייתה [היית] מוציא [המוציא] והמבי [והמביא] את־ישראל ויאמר יהוה לך אתה תרעה את־עמי את־ישראל ואתה תהיה לנגיד על־ישראל"
    },
    {
      "number": 3,
      "hebrew": "ויבאו כל־זקני ישראל אל־המלך חברונה ויכרת להם המלך דוד ברית בחברון לפני יהוה וימשחו את־דוד למלך על־ישראל"
    },
    {
      "number": 4,
      "hebrew": "בן־שלשים שנה דוד במלכו ארבעים שנה מלך"
    },
    {
      "number": 5,
      "hebrew": "בחברון מלך על־יהודה שבע שנים וששה חדשים ובירושלם מלך שלשים ושלש שנה על כל־ישראל ויהודה"
    },
    {
      "number": 6,
      "hebrew": "וילך המלך ואנשיו ירושלם אל־היבסי יושב הארץ ויאמר לדוד לאמר לא־תבוא הנה כי אם־הסירך העורים והפסחים לאמר לא־יבוא דוד הנה"
    },
    {
      "number": 7,
      "hebrew": "וילכד דוד את מצדת ציון היא עיר דוד"
    },
    {
      "number": 8,
      "hebrew": "ויאמר דוד ביום ההוא כל־מכה יבסי ויגע בצנור ואת־הפסחים ואת־העורים שנאו [שנאי] נפש דוד על־כן יאמרו עור ופסח לא יבוא אל־הבית"
    },
    {
      "number": 9,
      "hebrew": "וישב דוד במצדה ויקרא־לה עיר דוד ויבן דוד סביב מן־המלוא וביתה"
    },
    {
      "number": 10,
      "hebrew": "וילך דוד הלוך וגדול ויהוה אלהי צבאות עמו"
    },
    {
      "number": 11,
      "hebrew": "וישלח חירם מלך־צר מלאכים אל־דוד ועצי ארזים וחרשי עץ וחרשי אבן קיר ויבנו־בית לדוד"
    },
    {
      "number": 12,
      "hebrew": "וידע דוד כי־הכינו יהוה למלך על־ישראל וכי נשא ממלכתו בעבור עמו ישראל"
    },
    {
      "number": 13,
      "hebrew": "ויקח דוד עוד פלגשים ונשים מירושלם אחרי באו מחברון ויולדו עוד לדוד בנים ובנות"
    },
    {
      "number": 14,
      "hebrew": "ואלה שמות הילדים לו בירושלם שמוע ושובב ונתן ושלמה"
    },
    {
      "number": 15,
      "hebrew": "ויבחר ואלישוע ונפג ויפיע"
    },
    {
      "number": 16,
      "hebrew": "ואלישמע ואלידע ואליפלט"
    },
    {
      "number": 17,
      "hebrew": "וישמעו פלשתים כי־משחו את־דוד למלך על־ישראל ויעלו כל־פלשתים לבקש את־דוד וישמע דוד וירד אל־המצודה"
    },
    {
      "number": 18,
      "hebrew": "ופלשתים באו וינטשו בעמק רפאים"
    },
    {
      "number": 19,
      "hebrew": "וישאל דוד ביהוה לאמר האעלה אל־פלשתים התתנם בידי ויאמר יהוה אל־דוד עלה כי־נתן אתן את־הפלשתים בידך"
    },
    {
      "number": 20,
      "hebrew": "ויבא דוד בבעל־פרצים ויכם שם דוד ויאמר פרץ יהוה את־איבי לפני כפרץ מים על־כן קרא שם־המקום ההוא בעל פרצים"
    },
    {
      "number": 21,
      "hebrew": "ויעזבו־שם את־עצביהם וישאם דוד ואנשיו"
    },
    {
      "number": 22,
      "hebrew": "ויספו עוד פלשתים לעלות וינטשו בעמק רפאים"
    },
    {
      "number": 23,
      "hebrew": "וישאל דוד ביהוה ויאמר לא תעלה הסב אל־אחריהם ובאת להם ממול בכאים"
    },
    {
      "number": 24,
      "hebrew": "ויהי בשמעך [כשמעך] את־קול צעדה בראשי הבכאים אז תחרץ כי אז יצא יהוה לפניך להכות במחנה פלשתים"
    },
    {
      "number": 25,
      "hebrew": "ויעש דוד כן כאשר צוהו יהוה ויך את־פלשתים מגבע עד־באך גזר"
    }
  ]
}