{
  "book": "II Samuel",
  "bookHebrew": "שמואל ב",
  "chapter": 24,
  "verses": [
    {
      "number": 1,
      "hebrew": "ויסף אף־יהוה לחרות בישראל ויסת את־דוד בהם לאמר לך מנה את־ישראל ואת־יהודה"
    },
    {
      "number": 2,
      "hebrew": "ויאמר המלך אל־יואב שר־החיל אשר־אתו שוט־נא בכל־שבטי ישראל מדן ועד־באר שבע ופקדו את־העם וידעתי את מספר העם"
    },
    {
      "number": 3,
      "hebrew": "ויאמר יואב אל־המלך ויוסף יהוה אלהיך אל־העם כהם וכהם מאה פעמים ועיני אדני־המלך ראות ואדני המלך למה חפץ בדבר הזה"
    },
    {
      "number": 4,
      "hebrew": "ויחזק דבר־המלך אל־יואב ועל שרי החיל ויצא יואב ושרי החיל לפני המלך לפקד את־העם את־ישראל"
    },
    {
      "number": 5,
      "hebrew": "ויעברו את־הירדן ויחנו בערוער ימין העיר אשר בתוך־הנחל הגד ואל־יעזר"
    },
    {
      "number": 6,
      "hebrew": "ויבאו הגלעדה ואל־ארץ תחתים חדשי ויבאו דנה יען וסביב אל־צידון"
    },
    {
      "number": 7,
      "hebrew": "ויבאו מבצר־צר וכל־ערי החוי והכנעני ויצאו אל־נגב יהודה באר שבע"
    },
    {
      "number": 8,
      "hebrew": "וישטו בכל־הארץ ויבאו מקצה תשעה חדשים ועשרים יום ירושלם"
    },
    {
      "number": 9,
      "hebrew": "ויתן יואב את־מספר מפקד־העם אל־המלך ותהי ישראל שמנה מאות אלף איש־חיל שלף חרב ואיש יהודה חמש־מאות אלף איש"
    },
    {
      "number": 10,
      "hebrew": "ויך לב־דוד אתו אחרי־כן ספר את־העם ויאמר דוד אל־יהוה חטאתי מאד אשר עשיתי ועתה יהוה העבר־נא את־עון עבדך כי נסכלתי מאד"
    },
    {
      "number": 11,
      "hebrew": "ויקם דוד בבקר ודבר־יהוה היה אל־גד הנביא חזה דוד לאמר"
    },
    {
      "number": 12,
      "hebrew": "הלוך ודברת אל־דוד כה אמר יהוה שלש אנכי נוטל עליך בחר־לך אחת־מהם ואעשה־לך"
    },
    {
      "number": 13,
      "hebrew": "ויבא־גד אל־דוד ויגד־לו ויאמר לו התבוא לך שבע שנים רעב בארצך אם־שלשה חדשים נסך לפני־צריך והוא רדפך ואם־היות שלשת ימים דבר בארצך עתה דע וראה מה־אשיב שלחי דבר"
    },
    {
      "number": 14,
      "hebrew": "ויאמר דוד אל־גד צר־לי מאד נפלה־נא ביד־יהוה כי־רבים רחמו [רחמיו] וביד־אדם אל־אפלה"
    },
    {
      "number": 15,
      "hebrew": "ויתן יהוה דבר בישראל מהבקר ועד־עת מועד וימת מן־העם מדן ועד־באר שבע שבעים אלף איש"
    },
    {
      "number": 16,
      "hebrew": "וישלח ידו המלאך ירושלם לשחתה וינחם יהוה אל־הרעה ויאמר למלאך המשחית בעם רב עתה הרף ידך ומלאך יהוה היה עם־גרן האורנה [הארונה] היבסי"
    },
    {
      "number": 17,
      "hebrew": "ויאמר דוד אל־יהוה בראתו את־המלאך המכה בעם ויאמר הנה אנכי חטאתי ואנכי העויתי ואלה הצאן מה עשו תהי נא ידך בי ובבית אבי"
    },
    {
      "number": 18,
      "hebrew": "ויבא־גד אל־דוד ביום ההוא ויאמר לו עלה הקם ליהוה מזבח בגרן ארניה [ארונה] היבסי"
    },
    {
      "number": 19,
      "hebrew": "ויעל דוד כדבר־גד כאשר צוה יהוה"
    },
    {
      "number": 20,
      "hebrew": "וישקף ארונה וירא את־המלך ואת־עבדיו עברים עליו ויצא ארונה וישתחו למלך אפיו ארצה"
    },
    {
      "number": 21,
      "hebrew": "ויאמר ארונה מדוע בא אדני־המלך אל־עבדו ויאמר דוד לקנות מעמך את־הגרן לבנות מזבח ליהוה ותעצר המגפה מעל העם"
    },
    {
      "number": 22,
      "hebrew": "ויאמר ארונה אל־דוד יקח ויעל אדני המלך הטוב בעינו [בעיניו] ראה הבקר לעלה והמרגים וכלי הבקר לעצים"
    },
    {
      "number": 23,
      "hebrew": "הכל נתן ארונה המלך למלך ויאמר ארונה אל־המלך יהוה אלהיך ירצך"
    },
    {
      "number": 24,
      "hebrew": "ויאמר המלך אל־ארונה לא כי־קנו אקנה מאותך במחיר ולא אעלה ליהוה אלהי עלות חנם ויקן דוד את־הגרן ואת־הבקר בכסף שקלים חמשים"
    },
    {
      "number": 25,
      "hebrew": "ויבן שם דוד מזבח ליהוה ויעל עלות ושלמים ויעתר יהוה לארץ ותעצר המגפה מעל ישראל"
    }
  ]
}