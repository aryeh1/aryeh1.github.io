{
  "book": "II Samuel",
  "bookHebrew": "שמואל ב",
  "chapter": 19,
  "verses": [
    {
      "number": 1,
      "hebrew": "וירגז המלך ויעל על־עלית השער ויבך וכה אמר בלכתו בני אבשלום בני בני אבשלום מי־יתן מותי אני תחתיך אבשלום בני בני"
    },
    {
      "number": 2,
      "hebrew": "ויגד ליואב הנה המלך בכה ויתאבל על־אבשלם"
    },
    {
      "number": 3,
      "hebrew": "ותהי התשעה ביום ההוא לאבל לכל־העם כי־שמע העם ביום ההוא לאמר נעצב המלך על־בנו"
    },
    {
      "number": 4,
      "hebrew": "ויתגנב העם ביום ההוא לבוא העיר כאשר יתגנב העם הנכלמים בנוסם במלחמה"
    },
    {
      "number": 5,
      "hebrew": "והמלך לאט את־פניו ויזעק המלך קול גדול בני אבשלום אבשלום בני בני"
    },
    {
      "number": 6,
      "hebrew": "ויבא יואב אל־המלך הבית ויאמר הבשת היום את־פני כל־עבדיך הממלטים את־נפשך היום ואת נפש בניך ובנתיך ונפש נשיך ונפש פלגשיך"
    },
    {
      "number": 7,
      "hebrew": "לאהבה את־שנאיך ולשנא את־אהביך כי הגדת היום כי אין לך שרים ועבדים כי ידעתי היום כי לא [לו] אבשלום חי וכלנו היום מתים כי־אז ישר בעיניך"
    },
    {
      "number": 8,
      "hebrew": "ועתה קום צא ודבר על־לב עבדיך כי ביהוה נשבעתי כי־אינך יוצא אם־ילין איש אתך הלילה ורעה לך זאת מכל־הרעה אשר־באה עליך מנעריך עד־עתה"
    },
    {
      "number": 9,
      "hebrew": "ויקם המלך וישב בשער ולכל־העם הגידו לאמר הנה המלך יושב בשער ויבא כל־העם לפני המלך וישראל נס איש לאהליו"
    },
    {
      "number": 10,
      "hebrew": "ויהי כל־העם נדון בכל־שבטי ישראל לאמר המלך הצילנו מכף איבינו והוא מלטנו מכף פלשתים ועתה ברח מן־הארץ מעל אבשלום"
    },
    {
      "number": 11,
      "hebrew": "ואבשלום אשר משחנו עלינו מת במלחמה ועתה למה אתם מחרשים להשיב את־המלך"
    },
    {
      "number": 12,
      "hebrew": "והמלך דוד שלח אל־צדוק ואל־אביתר הכהנים לאמר דברו אל־זקני יהודה לאמר למה תהיו אחרנים להשיב את־המלך אל־ביתו ודבר כל־ישראל בא אל־המלך אל־ביתו"
    },
    {
      "number": 13,
      "hebrew": "אחי אתם עצמי ובשרי אתם ולמה תהיו אחרנים להשיב את־המלך"
    },
    {
      "number": 14,
      "hebrew": "ולעמשא תמרו הלוא עצמי ובשרי אתה כה יעשה־לי אלהים וכה יוסיף אם־לא שר־צבא תהיה לפני כל־הימים תחת יואב"
    },
    {
      "number": 15,
      "hebrew": "ויט את־לבב כל־איש־יהודה כאיש אחד וישלחו אל־המלך שוב אתה וכל־עבדיך"
    },
    {
      "number": 16,
      "hebrew": "וישב המלך ויבא עד־הירדן ויהודה בא הגלגלה ללכת לקראת המלך להעביר את־המלך את־הירדן"
    },
    {
      "number": 17,
      "hebrew": "וימהר שמעי בן־גרא בן־הימיני אשר מבחורים וירד עם־איש יהודה לקראת המלך דוד"
    },
    {
      "number": 18,
      "hebrew": "ואלף איש עמו מבנימן וציבא נער בית שאול וחמשת עשר בניו ועשרים עבדיו אתו וצלחו הירדן לפני המלך"
    },
    {
      "number": 19,
      "hebrew": "ועברה העברה לעביר את־בית המלך ולעשות הטוב בעינו [בעיניו] ושמעי בן־גרא נפל לפני המלך בעברו בירדן"
    },
    {
      "number": 20,
      "hebrew": "ויאמר אל־המלך אל־יחשב־לי אדני עון ואל־תזכר את אשר העוה עבדך ביום אשר־יצא אדני־המלך מירושלם לשום המלך אל־לבו"
    },
    {
      "number": 21,
      "hebrew": "כי ידע עבדך כי אני חטאתי והנה־באתי היום ראשון לכל־בית יוסף לרדת לקראת אדני המלך"
    },
    {
      "number": 22,
      "hebrew": "ויען אבישי בן־צרויה ויאמר התחת זאת לא יומת שמעי כי קלל את־משיח יהוה"
    },
    {
      "number": 23,
      "hebrew": "ויאמר דוד מה־לי ולכם בני צרויה כי־תהיו־לי היום לשטן היום יומת איש בישראל כי הלוא ידעתי כי היום אני־מלך על־ישראל"
    },
    {
      "number": 24,
      "hebrew": "ויאמר המלך אל־שמעי לא תמות וישבע לו המלך"
    },
    {
      "number": 25,
      "hebrew": "ומפבשת בן־שאול ירד לקראת המלך ולא־עשה רגליו ולא־עשה שפמו ואת־בגדיו לא כבס למן־היום לכת המלך עד־היום אשר־בא בשלום"
    },
    {
      "number": 26,
      "hebrew": "ויהי כי־בא ירושלם לקראת המלך ויאמר לו המלך למה לא־הלכת עמי מפיבשת"
    },
    {
      "number": 27,
      "hebrew": "ויאמר אדני המלך עבדי רמני כי־אמר עבדך אחבשה־לי החמור וארכב עליה ואלך את־המלך כי פסח עבדך"
    },
    {
      "number": 28,
      "hebrew": "וירגל בעבדך אל־אדני המלך ואדני המלך כמלאך האלהים ועשה הטוב בעיניך"
    },
    {
      "number": 29,
      "hebrew": "כי לא היה כל־בית אבי כי אם־אנשי־מות לאדני המלך ותשת את־עבדך באכלי שלחנך ומה־יש־לי עוד צדקה ולזעק עוד אל־המלך"
    },
    {
      "number": 30,
      "hebrew": "ויאמר לו המלך למה תדבר עוד דבריך אמרתי אתה וציבא תחלקו את־השדה"
    },
    {
      "number": 31,
      "hebrew": "ויאמר מפיבשת אל־המלך גם את־הכל יקח אחרי אשר־בא אדני המלך בשלום אל־ביתו"
    },
    {
      "number": 32,
      "hebrew": "וברזלי הגלעדי ירד מרגלים ויעבר את־המלך הירדן לשלחו את־בירדן [הירדן]"
    },
    {
      "number": 33,
      "hebrew": "וברזלי זקן מאד בן־שמנים שנה והוא־כלכל את־המלך בשיבתו במחנים כי־איש גדול הוא מאד"
    },
    {
      "number": 34,
      "hebrew": "ויאמר המלך אל־ברזלי אתה עבר אתי וכלכלתי אתך עמדי בירושלם"
    },
    {
      "number": 35,
      "hebrew": "ויאמר ברזלי אל־המלך כמה ימי שני חיי כי־אעלה את־המלך ירושלם"
    },
    {
      "number": 36,
      "hebrew": "בן־שמנים שנה אנכי היום האדע בין־טוב לרע אם־יטעם עבדך את־אשר אכל ואת־אשר אשתה אם־אשמע עוד בקול שרים ושרות ולמה יהיה עבדך עוד למשא אל־אדני המלך"
    },
    {
      "number": 37,
      "hebrew": "כמעט יעבר עבדך את־הירדן את־המלך ולמה יגמלני המלך הגמולה הזאת"
    },
    {
      "number": 38,
      "hebrew": "ישב־נא עבדך ואמת בעירי עם קבר אבי ואמי והנה עבדך כמהם יעבר עם־אדני המלך ועשה־לו את אשר־טוב בעיניך"
    },
    {
      "number": 39,
      "hebrew": "ויאמר המלך אתי יעבר כמהם ואני אעשה־לו את־הטוב בעיניך וכל אשר־תבחר עלי אעשה־לך"
    },
    {
      "number": 40,
      "hebrew": "ויעבר כל־העם את־הירדן והמלך עבר וישק המלך לברזלי ויברכהו וישב למקמו"
    },
    {
      "number": 41,
      "hebrew": "ויעבר המלך הגלגלה וכמהן עבר עמו וכל־עם יהודה ויעברו [העבירו] את־המלך וגם חצי עם ישראל"
    },
    {
      "number": 42,
      "hebrew": "והנה כל־איש ישראל באים אל־המלך ויאמרו אל־המלך מדוע גנבוך אחינו איש יהודה ויעברו את־המלך ואת־ביתו את־הירדן וכל־אנשי דוד עמו"
    },
    {
      "number": 43,
      "hebrew": "ויען כל־איש יהודה על־איש ישראל כי־קרוב המלך אלי ולמה זה חרה לך על־הדבר הזה האכול אכלנו מן־המלך אם־נשאת נשא לנו"
    },
    {
      "number": 44,
      "hebrew": "ויען איש־ישראל את־איש יהודה ויאמר עשר־ידות לי במלך וגם־בדוד אני ממך ומדוע הקלתני ולא־היה דברי ראשון לי להשיב את־מלכי ויקש דבר־איש יהודה מדבר איש ישראל"
    }
  ]
}