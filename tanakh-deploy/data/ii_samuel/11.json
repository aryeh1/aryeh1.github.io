{
  "book": "II Samuel",
  "bookHebrew": "שמואל ב",
  "chapter": 11,
  "verses": [
    {
      "number": 1,
      "hebrew": "ויהי לתשובת השנה לעת צאת המלאכים וישלח דוד את־יואב ואת־עבדיו עמו ואת־כל־ישראל וישחתו את־בני עמון ויצרו על־רבה ודוד יושב בירושלם"
    },
    {
      "number": 2,
      "hebrew": "ויהי לעת הערב ויקם דוד מעל משכבו ויתהלך על־גג בית־המלך וירא אשה רחצת מעל הגג והאשה טובת מראה מאד"
    },
    {
      "number": 3,
      "hebrew": "וישלח דוד וידרש לאשה ויאמר הלוא־זאת בת־שבע בת־אליעם אשת אוריה החתי"
    },
    {
      "number": 4,
      "hebrew": "וישלח דוד מלאכים ויקחה ותבוא אליו וישכב עמה והיא מתקדשת מטמאתה ותשב אל־ביתה"
    },
    {
      "number": 5,
      "hebrew": "ותהר האשה ותשלח ותגד לדוד ותאמר הרה אנכי"
    },
    {
      "number": 6,
      "hebrew": "וישלח דוד אל־יואב שלח אלי את־אוריה החתי וישלח יואב את־אוריה אל־דוד"
    },
    {
      "number": 7,
      "hebrew": "ויבא אוריה אליו וישאל דוד לשלום יואב ולשלום העם ולשלום המלחמה"
    },
    {
      "number": 8,
      "hebrew": "ויאמר דוד לאוריה רד לביתך ורחץ רגליך ויצא אוריה מבית המלך ותצא אחריו משאת המלך"
    },
    {
      "number": 9,
      "hebrew": "וישכב אוריה פתח בית המלך את כל־עבדי אדניו ולא ירד אל־ביתו"
    },
    {
      "number": 10,
      "hebrew": "ויגדו לדוד לאמר לא־ירד אוריה אל־ביתו ויאמר דוד אל־אוריה הלוא מדרך אתה בא מדוע לא־ירדת אל־ביתך"
    },
    {
      "number": 11,
      "hebrew": "ויאמר אוריה אל־דוד הארון וישראל ויהודה ישבים בסכות ואדני יואב ועבדי אדני על־פני השדה חנים ואני אבוא אל־ביתי לאכל ולשתות ולשכב עם־אשתי חיך וחי נפשך אם־אעשה את־הדבר הזה"
    },
    {
      "number": 12,
      "hebrew": "ויאמר דוד אל־אוריה שב בזה גם־היום ומחר אשלחך וישב אוריה בירושלם ביום ההוא וממחרת"
    },
    {
      "number": 13,
      "hebrew": "ויקרא־לו דוד ויאכל לפניו וישת וישכרהו ויצא בערב לשכב במשכבו עם־עבדי אדניו ואל־ביתו לא ירד"
    },
    {
      "number": 14,
      "hebrew": "ויהי בבקר ויכתב דוד ספר אל־יואב וישלח ביד אוריה"
    },
    {
      "number": 15,
      "hebrew": "ויכתב בספר לאמר הבו את־אוריה אל־מול פני המלחמה החזקה ושבתם מאחריו ונכה ומת"
    },
    {
      "number": 16,
      "hebrew": "ויהי בשמור יואב אל־העיר ויתן את־אוריה אל־המקום אשר ידע כי אנשי־חיל שם"
    },
    {
      "number": 17,
      "hebrew": "ויצאו אנשי העיר וילחמו את־יואב ויפל מן־העם מעבדי דוד וימת גם אוריה החתי"
    },
    {
      "number": 18,
      "hebrew": "וישלח יואב ויגד לדוד את־כל־דברי המלחמה"
    },
    {
      "number": 19,
      "hebrew": "ויצו את־המלאך לאמר ככלותך את כל־דברי המלחמה לדבר אל־המלך"
    },
    {
      "number": 20,
      "hebrew": "והיה אם־תעלה חמת המלך ואמר לך מדוע נגשתם אל־העיר להלחם הלוא ידעתם את אשר־ירו מעל החומה"
    },
    {
      "number": 21,
      "hebrew": "מי־הכה את־אבימלך בן־ירבשת הלוא־אשה השליכה עליו פלח רכב מעל החומה וימת בתבץ למה נגשתם אל־החומה ואמרת גם עבדך אוריה החתי מת"
    },
    {
      "number": 22,
      "hebrew": "וילך המלאך ויבא ויגד לדוד את כל־אשר שלחו יואב"
    },
    {
      "number": 23,
      "hebrew": "ויאמר המלאך אל־דוד כי־גברו עלינו האנשים ויצאו אלינו השדה ונהיה עליהם עד־פתח השער"
    },
    {
      "number": 24,
      "hebrew": "ויראו [וירו] המוראים [המורים] אל־עבדך מעל החומה וימותו מעבדי המלך וגם עבדך אוריה החתי מת"
    },
    {
      "number": 25,
      "hebrew": "ויאמר דוד אל־המלאך כה־תאמר אל־יואב אל־ירע בעיניך את־הדבר הזה כי־כזה וכזה תאכל החרב החזק מלחמתך אל־העיר והרסה וחזקהו"
    },
    {
      "number": 26,
      "hebrew": "ותשמע אשת אוריה כי־מת אוריה אישה ותספד על־בעלה"
    },
    {
      "number": 27,
      "hebrew": "ויעבר האבל וישלח דוד ויאספה אל־ביתו ותהי־לו לאשה ותלד לו בן וירע הדבר אשר־עשה דוד בעיני יהוה"
    }
  ]
}