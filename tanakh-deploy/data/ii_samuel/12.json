{
  "book": "II Samuel",
  "bookHebrew": "שמואל ב",
  "chapter": 12,
  "verses": [
    {
      "number": 1,
      "hebrew": "וישלח יהוה את־נתן אל־דוד ויבא אליו ויאמר לו שני אנשים היו בעיר אחת אחד עשיר ואחד ראש"
    },
    {
      "number": 2,
      "hebrew": "לעשיר היה צאן ובקר הרבה מאד"
    },
    {
      "number": 3,
      "hebrew": "ולרש אין־כל כי אם־כבשה אחת קטנה אשר קנה ויחיה ותגדל עמו ועם־בניו יחדו מפתו תאכל ומכסו תשתה ובחיקו תשכב ותהי־לו כבת"
    },
    {
      "number": 4,
      "hebrew": "ויבא הלך לאיש העשיר ויחמל לקחת מצאנו ומבקרו לעשות לארח הבא־לו ויקח את־כבשת האיש הראש ויעשה לאיש הבא אליו"
    },
    {
      "number": 5,
      "hebrew": "ויחר־אף דוד באיש מאד ויאמר אל־נתן חי־יהוה כי בן־מות האיש העשה זאת"
    },
    {
      "number": 6,
      "hebrew": "ואת־הכבשה ישלם ארבעתים עקב אשר עשה את־הדבר הזה ועל אשר לא־חמל"
    },
    {
      "number": 7,
      "hebrew": "ויאמר נתן אל־דוד אתה האיש כה־אמר יהוה אלהי ישראל אנכי משחתיך למלך על־ישראל ואנכי הצלתיך מיד שאול"
    },
    {
      "number": 8,
      "hebrew": "ואתנה לך את־בית אדניך ואת־נשי אדניך בחיקך ואתנה לך את־בית ישראל ויהודה ואם־מעט ואספה לך כהנה וכהנה"
    },
    {
      "number": 9,
      "hebrew": "מדוע בזית את־דבר יהוה לעשות הרע בעינו [בעיני] את אוריה החתי הכית בחרב ואת־אשתו לקחת לך לאשה ואתו הרגת בחרב בני עמון"
    },
    {
      "number": 10,
      "hebrew": "ועתה לא־תסור חרב מביתך עד־עולם עקב כי בזתני ותקח את־אשת אוריה החתי להיות לך לאשה"
    },
    {
      "number": 11,
      "hebrew": "כה אמר יהוה הנני מקים עליך רעה מביתך ולקחתי את־נשיך לעיניך ונתתי לרעיך ושכב עם־נשיך לעיני השמש הזאת"
    },
    {
      "number": 12,
      "hebrew": "כי אתה עשית בסתר ואני אעשה את־הדבר הזה נגד כל־ישראל ונגד השמש"
    },
    {
      "number": 13,
      "hebrew": "ויאמר דוד אל־נתן חטאתי ליהוה ויאמר נתן אל־דוד גם־יהוה העביר חטאתך לא תמות"
    },
    {
      "number": 14,
      "hebrew": "אפס כי־נאץ נאצת את־איבי יהוה בדבר הזה גם הבן הילוד לך מות ימות"
    },
    {
      "number": 15,
      "hebrew": "וילך נתן אל־ביתו ויגף יהוה את־הילד אשר ילדה אשת־אוריה לדוד ויאנש"
    },
    {
      "number": 16,
      "hebrew": "ויבקש דוד את־האלהים בעד הנער ויצם דוד צום ובא ולן ושכב ארצה"
    },
    {
      "number": 17,
      "hebrew": "ויקמו זקני ביתו עליו להקימו מן־הארץ ולא אבה ולא־ברא אתם לחם"
    },
    {
      "number": 18,
      "hebrew": "ויהי ביום השביעי וימת הילד ויראו עבדי דוד להגיד לו כי־מת הילד כי אמרו הנה בהיות הילד חי דברנו אליו ולא־שמע בקולנו ואיך נאמר אליו מת הילד ועשה רעה"
    },
    {
      "number": 19,
      "hebrew": "וירא דוד כי עבדיו מתלחשים ויבן דוד כי מת הילד ויאמר דוד אל־עבדיו המת הילד ויאמרו מת"
    },
    {
      "number": 20,
      "hebrew": "ויקם דוד מהארץ וירחץ ויסך ויחלף שמלתו [שמלתיו] ויבא בית־יהוה וישתחו ויבא אל־ביתו וישאל וישימו לו לחם ויאכל"
    },
    {
      "number": 21,
      "hebrew": "ויאמרו עבדיו אליו מה־הדבר הזה אשר עשיתה בעבור הילד חי צמת ותבך וכאשר מת הילד קמת ותאכל לחם"
    },
    {
      "number": 22,
      "hebrew": "ויאמר בעוד הילד חי צמתי ואבכה כי אמרתי מי יודע יחנני [וחנני] יהוה וחי הילד"
    },
    {
      "number": 23,
      "hebrew": "ועתה מת למה זה אני צם האוכל להשיבו עוד אני הלך אליו והוא לא־ישוב אלי"
    },
    {
      "number": 24,
      "hebrew": "וינחם דוד את בת־שבע אשתו ויבא אליה וישכב עמה ותלד בן ויקרא [ותקרא] את־שמו שלמה ויהוה אהבו"
    },
    {
      "number": 25,
      "hebrew": "וישלח ביד נתן הנביא ויקרא את־שמו ידידיה בעבור יהוה"
    },
    {
      "number": 26,
      "hebrew": "וילחם יואב ברבת בני עמון וילכד את־עיר המלוכה"
    },
    {
      "number": 27,
      "hebrew": "וישלח יואב מלאכים אל־דוד ויאמר נלחמתי ברבה גם־לכדתי את־עיר המים"
    },
    {
      "number": 28,
      "hebrew": "ועתה אסף את־יתר העם וחנה על־העיר ולכדה פן־אלכד אני את־העיר ונקרא שמי עליה"
    },
    {
      "number": 29,
      "hebrew": "ויאסף דוד את־כל־העם וילך רבתה וילחם בה וילכדה"
    },
    {
      "number": 30,
      "hebrew": "ויקח את־עטרת־מלכם מעל ראשו ומשקלה ככר זהב ואבן יקרה ותהי על־ראש דוד ושלל העיר הוציא הרבה מאד"
    },
    {
      "number": 31,
      "hebrew": "ואת־העם אשר־בה הוציא וישם במגרה ובחרצי הברזל ובמגזרת הברזל והעביר אותם במלכן [במלבן] וכן יעשה לכל ערי בני־עמון וישב דוד וכל־העם ירושלם"
    }
  ]
}