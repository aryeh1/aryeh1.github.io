{
  "book": "Leviticus",
  "bookHebrew": "ויקרא",
  "chapter": 1,
  "verses": [
    {
      "number": 1,
      "hebrew": "ויקרא אל־משה וידבר יהוה אליו מאהל מועד לאמר"
    },
    {
      "number": 2,
      "hebrew": "דבר אל־בני ישראל ואמרת אלהם אדם כי־יקריב מכם קרבן ליהוה מן־הבהמה מן־הבקר ומן־הצאן תקריבו את־קרבנכם"
    },
    {
      "number": 3,
      "hebrew": "אם־עלה קרבנו מן־הבקר זכר תמים יקריבנו אל־פתח אהל מועד יקריב אתו לרצנו לפני יהוה"
    },
    {
      "number": 4,
      "hebrew": "וסמך ידו על ראש העלה ונרצה לו לכפר עליו"
    },
    {
      "number": 5,
      "hebrew": "ושחט את־בן הבקר לפני יהוה והקריבו בני אהרן הכהנים את־הדם וזרקו את־הדם על־המזבח סביב אשר־פתח אהל מועד"
    },
    {
      "number": 6,
      "hebrew": "והפשיט את־העלה ונתח אתה לנתחיה"
    },
    {
      "number": 7,
      "hebrew": "ונתנו בני אהרן הכהן אש על־המזבח וערכו עצים על־האש"
    },
    {
      "number": 8,
      "hebrew": "וערכו בני אהרן הכהנים את הנתחים את־הראש ואת־הפדר על־העצים אשר על־האש אשר על־המזבח"
    },
    {
      "number": 9,
      "hebrew": "וקרבו וכרעיו ירחץ במים והקטיר הכהן את־הכל המזבחה עלה אשה ריח־ניחוח ליהוה"
    },
    {
      "number": 10,
      "hebrew": "ואם־מן־הצאן קרבנו מן־הכשבים או מן־העזים לעלה זכר תמים יקריבנו"
    },
    {
      "number": 11,
      "hebrew": "ושחט אתו על ירך המזבח צפנה לפני יהוה וזרקו בני אהרן הכהנים את־דמו על־המזבח סביב"
    },
    {
      "number": 12,
      "hebrew": "ונתח אתו לנתחיו ואת־ראשו ואת־פדרו וערך הכהן אתם על־העצים אשר על־האש אשר על־המזבח"
    },
    {
      "number": 13,
      "hebrew": "והקרב והכרעים ירחץ במים והקריב הכהן את־הכל והקטיר המזבחה עלה הוא אשה ריח ניחח ליהוה"
    },
    {
      "number": 14,
      "hebrew": "ואם מן־העוף עלה קרבנו ליהוה והקריב מן־התרים או מן־בני היונה את־קרבנו"
    },
    {
      "number": 15,
      "hebrew": "והקריבו הכהן אל־המזבח ומלק את־ראשו והקטיר המזבחה ונמצה דמו על קיר המזבח"
    },
    {
      "number": 16,
      "hebrew": "והסיר את־מראתו בנצתה והשליך אתה אצל המזבח קדמה אל־מקום הדשן"
    },
    {
      "number": 17,
      "hebrew": "ושסע אתו בכנפיו לא יבדיל והקטיר אתו הכהן המזבחה על־העצים אשר על־האש עלה הוא אשה ריח ניחח ליהוה"
    }
  ]
}