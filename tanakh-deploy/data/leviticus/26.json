{
  "book": "Leviticus",
  "bookHebrew": "ויקרא",
  "chapter": 26,
  "verses": [
    {
      "number": 1,
      "hebrew": "לא־תעשו לכם אלילם ופסל ומצבה לא־תקימו לכם ואבן משכית לא תתנו בארצכם להשתחות עליה כי אני יהוה אלהיכם"
    },
    {
      "number": 2,
      "hebrew": "את־שבתתי תשמרו ומקדשי תיראו אני יהוה"
    },
    {
      "number": 3,
      "hebrew": "אם־בחקתי תלכו ואת־מצותי תשמרו ועשיתם אתם"
    },
    {
      "number": 4,
      "hebrew": "ונתתי גשמיכם בעתם ונתנה הארץ יבולה ועץ השדה יתן פריו"
    },
    {
      "number": 5,
      "hebrew": "והשיג לכם דיש את־בציר ובציר ישיג את־זרע ואכלתם לחמכם לשבע וישבתם לבטח בארצכם"
    },
    {
      "number": 6,
      "hebrew": "ונתתי שלום בארץ ושכבתם ואין מחריד והשבתי חיה רעה מן־הארץ וחרב לא־תעבר בארצכם"
    },
    {
      "number": 7,
      "hebrew": "ורדפתם את־איביכם ונפלו לפניכם לחרב"
    },
    {
      "number": 8,
      "hebrew": "ורדפו מכם חמשה מאה ומאה מכם רבבה ירדפו ונפלו איביכם לפניכם לחרב"
    },
    {
      "number": 9,
      "hebrew": "ופניתי אליכם והפריתי אתכם והרביתי אתכם והקימתי את־בריתי אתכם"
    },
    {
      "number": 10,
      "hebrew": "ואכלתם ישן נושן וישן מפני חדש תוציאו"
    },
    {
      "number": 11,
      "hebrew": "ונתתי משכני בתוככם ולא־תגעל נפשי אתכם"
    },
    {
      "number": 12,
      "hebrew": "והתהלכתי בתוככם והייתי לכם לאלהים ואתם תהיו־לי לעם"
    },
    {
      "number": 13,
      "hebrew": "אני יהוה אלהיכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות"
    },
    {
      "number": 14,
      "hebrew": "ואם־לא תשמעו לי ולא תעשו את כל־המצות האלה"
    },
    {
      "number": 15,
      "hebrew": "ואם־בחקתי תמאסו ואם את־משפטי תגעל נפשכם לבלתי עשות את־כל־מצותי להפרכם את־בריתי"
    },
    {
      "number": 16,
      "hebrew": "אף־אני אעשה־זאת לכם והפקדתי עליכם בהלה את־השחפת ואת־הקדחת מכלות עינים ומדיבת נפש וזרעתם לריק זרעכם ואכלהו איביכם"
    },
    {
      "number": 17,
      "hebrew": "ונתתי פני בכם ונגפתם לפני איביכם ורדו בכם שנאיכם ונסתם ואין־רדף אתכם"
    },
    {
      "number": 18,
      "hebrew": "ואם־עד־אלה לא תשמעו לי ויספתי ליסרה אתכם שבע על־חטאתיכם"
    },
    {
      "number": 19,
      "hebrew": "ושברתי את־גאון עזכם ונתתי את־שמיכם כברזל ואת־ארצכם כנחשה"
    },
    {
      "number": 20,
      "hebrew": "ותם לריק כחכם ולא־תתן ארצכם את־יבולה ועץ הארץ לא יתן פריו"
    },
    {
      "number": 21,
      "hebrew": "ואם־תלכו עמי קרי ולא תאבו לשמע לי ויספתי עליכם מכה שבע כחטאתיכם"
    },
    {
      "number": 22,
      "hebrew": "והשלחתי בכם את־חית השדה ושכלה אתכם והכריתה את־בהמתכם והמעיטה אתכם ונשמו דרכיכם"
    },
    {
      "number": 23,
      "hebrew": "ואם־באלה לא תוסרו לי והלכתם עמי קרי"
    },
    {
      "number": 24,
      "hebrew": "והלכתי אף־אני עמכם בקרי והכיתי אתכם גם־אני שבע על־חטאתיכם"
    },
    {
      "number": 25,
      "hebrew": "והבאתי עליכם חרב נקמת נקם־ברית ונאספתם אל־עריכם ושלחתי דבר בתוככם ונתתם ביד־אויב"
    },
    {
      "number": 26,
      "hebrew": "בשברי לכם מטה־לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו"
    },
    {
      "number": 27,
      "hebrew": "ואם־בזאת לא תשמעו לי והלכתם עמי בקרי"
    },
    {
      "number": 28,
      "hebrew": "והלכתי עמכם בחמת־קרי ויסרתי אתכם אף־אני שבע על־חטאתיכם"
    },
    {
      "number": 29,
      "hebrew": "ואכלתם בשר בניכם ובשר בנתיכם תאכלו"
    },
    {
      "number": 30,
      "hebrew": "והשמדתי את־במתיכם והכרתי את־חמניכם ונתתי את־פגריכם על־פגרי גלוליכם וגעלה נפשי אתכם"
    },
    {
      "number": 31,
      "hebrew": "ונתתי את־עריכם חרבה והשמותי את־מקדשיכם ולא אריח בריח ניחחכם"
    },
    {
      "number": 32,
      "hebrew": "והשמתי אני את־הארץ ושממו עליה איביכם הישבים בה"
    },
    {
      "number": 33,
      "hebrew": "ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה"
    },
    {
      "number": 34,
      "hebrew": "אז תרצה הארץ את־שבתתיה כל ימי השמה ואתם בארץ איביכם אז תשבת הארץ והרצת את־שבתתיה"
    },
    {
      "number": 35,
      "hebrew": "כל־ימי השמה תשבת את אשר לא־שבתה בשבתתיכם בשבתכם עליה"
    },
    {
      "number": 36,
      "hebrew": "והנשארים בכם והבאתי מרך בלבבם בארצת איביהם ורדף אתם קול עלה נדף ונסו מנסת־חרב ונפלו ואין רדף"
    },
    {
      "number": 37,
      "hebrew": "וכשלו איש־באחיו כמפני־חרב ורדף אין ולא־תהיה לכם תקומה לפני איביכם"
    },
    {
      "number": 38,
      "hebrew": "ואבדתם בגוים ואכלה אתכם ארץ איביכם"
    },
    {
      "number": 39,
      "hebrew": "והנשארים בכם ימקו בעונם בארצת איביכם ואף בעונת אבתם אתם ימקו"
    },
    {
      "number": 40,
      "hebrew": "והתודו את־עונם ואת־עון אבתם במעלם אשר מעלו־בי ואף אשר־הלכו עמי בקרי"
    },
    {
      "number": 41,
      "hebrew": "אף־אני אלך עמם בקרי והבאתי אתם בארץ איביהם או־אז יכנע לבבם הערל ואז ירצו את־עונם"
    },
    {
      "number": 42,
      "hebrew": "וזכרתי את־בריתי יעקוב ואף את־בריתי יצחק ואף את־בריתי אברהם אזכר והארץ אזכר"
    },
    {
      "number": 43,
      "hebrew": "והארץ תעזב מהם ותרץ את־שבתתיה בהשמה מהם והם ירצו את־עונם יען וביען במשפטי מאסו ואת־חקתי געלה נפשם"
    },
    {
      "number": 44,
      "hebrew": "ואף־גם־זאת בהיותם בארץ איביהם לא־מאסתים ולא־געלתים לכלתם להפר בריתי אתם כי אני יהוה אלהיהם"
    },
    {
      "number": 45,
      "hebrew": "וזכרתי להם ברית ראשנים אשר הוצאתי־אתם מארץ מצרים לעיני הגוים להית להם לאלהים אני יהוה"
    },
    {
      "number": 46,
      "hebrew": "אלה החקים והמשפטים והתורת אשר נתן יהוה בינו ובין בני ישראל בהר סיני ביד־משה"
    }
  ]
}