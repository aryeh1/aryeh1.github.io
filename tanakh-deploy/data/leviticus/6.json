{
  "book": "Leviticus",
  "bookHebrew": "ויקרא",
  "chapter": 6,
  "verses": [
    {
      "number": 1,
      "hebrew": "וידבר יהוה אל־משה לאמר"
    },
    {
      "number": 2,
      "hebrew": "צו את־אהרן ואת־בניו לאמר זאת תורת העלה הוא העלה על מוקדה על־המזבח כל־הלילה עד־הבקר ואש המזבח תוקד בו"
    },
    {
      "number": 3,
      "hebrew": "ולבש הכהן מדו בד ומכנסי־בד ילבש על־בשרו והרים את־הדשן אשר תאכל האש את־העלה על־המזבח ושמו אצל המזבח"
    },
    {
      "number": 4,
      "hebrew": "ופשט את־בגדיו ולבש בגדים אחרים והוציא את־הדשן אל־מחוץ למחנה אל־מקום טהור"
    },
    {
      "number": 5,
      "hebrew": "והאש על־המזבח תוקד־בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השלמים"
    },
    {
      "number": 6,
      "hebrew": "אש תמיד תוקד על־המזבח לא תכבה"
    },
    {
      "number": 7,
      "hebrew": "וזאת תורת המנחה הקרב אתה בני־אהרן לפני יהוה אל־פני המזבח"
    },
    {
      "number": 8,
      "hebrew": "והרים ממנו בקמצו מסלת המנחה ומשמנה ואת כל־הלבנה אשר על־המנחה והקטיר המזבח ריח ניחח אזכרתה ליהוה"
    },
    {
      "number": 9,
      "hebrew": "והנותרת ממנה יאכלו אהרן ובניו מצות תאכל במקום קדש בחצר אהל־מועד יאכלוה"
    },
    {
      "number": 10,
      "hebrew": "לא תאפה חמץ חלקם נתתי אתה מאשי קדש קדשים הוא כחטאת וכאשם"
    },
    {
      "number": 11,
      "hebrew": "כל־זכר בבני אהרן יאכלנה חק־עולם לדרתיכם מאשי יהוה כל אשר־יגע בהם יקדש"
    },
    {
      "number": 12,
      "hebrew": "וידבר יהוה אל־משה לאמר"
    },
    {
      "number": 13,
      "hebrew": "זה קרבן אהרן ובניו אשר־יקריבו ליהוה ביום המשח אתו עשירת האפה סלת מנחה תמיד מחציתה בבקר ומחציתה בערב"
    },
    {
      "number": 14,
      "hebrew": "על־מחבת בשמן תעשה מרבכת תביאנה תפיני מנחת פתים תקריב ריח־ניחח ליהוה"
    },
    {
      "number": 15,
      "hebrew": "והכהן המשיח תחתיו מבניו יעשה אתה חק־עולם ליהוה כליל תקטר"
    },
    {
      "number": 16,
      "hebrew": "וכל־מנחת כהן כליל תהיה לא תאכל"
    },
    {
      "number": 17,
      "hebrew": "וידבר יהוה אל־משה לאמר"
    },
    {
      "number": 18,
      "hebrew": "דבר אל־אהרן ואל־בניו לאמר זאת תורת החטאת במקום אשר תשחט העלה תשחט החטאת לפני יהוה קדש קדשים הוא"
    },
    {
      "number": 19,
      "hebrew": "הכהן המחטא אתה יאכלנה במקום קדש תאכל בחצר אהל מועד"
    },
    {
      "number": 20,
      "hebrew": "כל אשר־יגע בבשרה יקדש ואשר יזה מדמה על־הבגד אשר יזה עליה תכבס במקום קדש"
    },
    {
      "number": 21,
      "hebrew": "וכלי־חרש אשר תבשל־בו ישבר ואם־בכלי נחשת בשלה ומרק ושטף במים"
    },
    {
      "number": 22,
      "hebrew": "כל־זכר בכהנים יאכל אתה קדש קדשים הוא"
    },
    {
      "number": 23,
      "hebrew": "וכל־חטאת אשר יובא מדמה אל־אהל מועד לכפר בקדש לא תאכל באש תשרף"
    }
  ]
}