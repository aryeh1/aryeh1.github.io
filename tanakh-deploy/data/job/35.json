{
  "book": "Job",
  "bookHebrew": "איוב",
  "chapter": 35,
  "verses": [
    {
      "number": 1,
      "hebrew": "ויען אליהו ויאמר"
    },
    {
      "number": 2,
      "hebrew": "הזאת חשבת למשפט אמרת צדקי מאל"
    },
    {
      "number": 3,
      "hebrew": "כי־תאמר מה־יסכן־לך מה־אעיל מחטאתי"
    },
    {
      "number": 4,
      "hebrew": "אני אשיבך מלין ואת־רעיך עמך"
    },
    {
      "number": 5,
      "hebrew": "הבט שמים וראה ושור שחקים גבהו ממך"
    },
    {
      "number": 6,
      "hebrew": "אם־חטאת מה־תפעל־בו ורבו פשעיך מה־תעשה־לו"
    },
    {
      "number": 7,
      "hebrew": "אם־צדקת מה־תתן־לו או מה־מידך יקח"
    },
    {
      "number": 8,
      "hebrew": "לאיש־כמוך רשעך ולבן־אדם צדקתך"
    },
    {
      "number": 9,
      "hebrew": "מרב עשוקים יזעיקו ישועו מזרוע רבים"
    },
    {
      "number": 10,
      "hebrew": "ולא־אמר איה אלוה עשי נתן זמרות בלילה"
    },
    {
      "number": 11,
      "hebrew": "מלפנו מבהמות ארץ ומעוף השמים יחכמנו"
    },
    {
      "number": 12,
      "hebrew": "שם יצעקו ולא יענה מפני גאון רעים"
    },
    {
      "number": 13,
      "hebrew": "אך־שוא לא־ישמע אל ושדי לא ישורנה"
    },
    {
      "number": 14,
      "hebrew": "אף כי־תאמר לא תשורנו דין לפניו ותחולל לו"
    },
    {
      "number": 15,
      "hebrew": "ועתה כי־אין פקד אפו ולא־ידע בפש מאד"
    },
    {
      "number": 16,
      "hebrew": "ואיוב הבל יפצה־פיהו בבלי־דעת מלין יכבר"
    }
  ]
}