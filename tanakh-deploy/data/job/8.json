{
  "book": "Job",
  "bookHebrew": "איוב",
  "chapter": 8,
  "verses": [
    {
      "number": 1,
      "hebrew": "ויען בלדד השוחי ויאמר"
    },
    {
      "number": 2,
      "hebrew": "עד־אן תמלל־אלה ורוח כביר אמרי־פיך"
    },
    {
      "number": 3,
      "hebrew": "האל יעות משפט ואם־שדי יעות־צדק"
    },
    {
      "number": 4,
      "hebrew": "אם־בניך חטאו־לו וישלחם ביד־פשעם"
    },
    {
      "number": 5,
      "hebrew": "אם־אתה תשחר אל־אל ואל־שדי תתחנן"
    },
    {
      "number": 6,
      "hebrew": "אם־זך וישר אתה כי־עתה יעיר עליך ושלם נות צדקך"
    },
    {
      "number": 7,
      "hebrew": "והיה ראשיתך מצער ואחריתך ישגה מאד"
    },
    {
      "number": 8,
      "hebrew": "כי־שאל־נא לדר רישון וכונן לחקר אבותם"
    },
    {
      "number": 9,
      "hebrew": "כי־תמול אנחנו ולא נדע כי צל ימינו עלי־ארץ"
    },
    {
      "number": 10,
      "hebrew": "הלא־הם יורוך יאמרו לך ומלבם יוצאו מלים"
    },
    {
      "number": 11,
      "hebrew": "היגאה־גמא בלא בצה ישגה־אחו בלי־מים"
    },
    {
      "number": 12,
      "hebrew": "עדנו באבו לא יקטף ולפני כל־חציר ייבש"
    },
    {
      "number": 13,
      "hebrew": "כן ארחות כל־שכחי אל ותקות חנף תאבד"
    },
    {
      "number": 14,
      "hebrew": "אשר־יקוט כסלו ובית עכביש מבטחו"
    },
    {
      "number": 15,
      "hebrew": "ישען על־ביתו ולא יעמד יחזיק בו ולא יקום"
    },
    {
      "number": 16,
      "hebrew": "רטב הוא לפני־שמש ועל גנתו ינקתו תצא"
    },
    {
      "number": 17,
      "hebrew": "על־גל שרשיו יסבכו בית אבנים יחזה"
    },
    {
      "number": 18,
      "hebrew": "אם־יבלענו ממקומו וכחש בו לא ראיתיך"
    },
    {
      "number": 19,
      "hebrew": "הן־הוא משוש דרכו ומעפר אחר יצמחו"
    },
    {
      "number": 20,
      "hebrew": "הן־אל לא ימאס־תם ולא־יחזיק ביד־מרעים"
    },
    {
      "number": 21,
      "hebrew": "עד־ימלה שחוק פיך ושפתיך תרועה"
    },
    {
      "number": 22,
      "hebrew": "שנאיך ילבשו־בשת ואהל רשעים איננו"
    }
  ]
}