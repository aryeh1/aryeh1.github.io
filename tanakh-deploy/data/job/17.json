{
  "book": "Job",
  "bookHebrew": "איוב",
  "chapter": 17,
  "verses": [
    {
      "number": 1,
      "hebrew": "רוחי חבלה ימי נזעכו קברים לי"
    },
    {
      "number": 2,
      "hebrew": "אם־לא התלים עמדי ובהמרותם תלן עיני"
    },
    {
      "number": 3,
      "hebrew": "שימה־נא ערבני עמך מי הוא לידי יתקע"
    },
    {
      "number": 4,
      "hebrew": "כי־לבם צפנת משכל על־כן לא תרמם"
    },
    {
      "number": 5,
      "hebrew": "לחלק יגיד רעים ועיני בניו תכלנה"
    },
    {
      "number": 6,
      "hebrew": "והצגני למשל עמים ותפת לפנים אהיה"
    },
    {
      "number": 7,
      "hebrew": "ותכה מכעש עיני ויצרי כצל כלם"
    },
    {
      "number": 8,
      "hebrew": "ישמו ישרים על־זאת ונקי על־חנף יתערר"
    },
    {
      "number": 9,
      "hebrew": "ויאחז צדיק דרכו וטהר־ידים יסיף אמץ"
    },
    {
      "number": 10,
      "hebrew": "ואולם כלם תשבו ובאו נא ולא־אמצא בכם חכם"
    },
    {
      "number": 11,
      "hebrew": "ימי עברו זמתי נתקו מורשי לבבי"
    },
    {
      "number": 12,
      "hebrew": "לילה ליום ישימו אור קרוב מפני־חשך"
    },
    {
      "number": 13,
      "hebrew": "אם־אקוה שאול ביתי בחשך רפדתי יצועי"
    },
    {
      "number": 14,
      "hebrew": "לשחת קראתי אבי אתה אמי ואחתי לרמה"
    },
    {
      "number": 15,
      "hebrew": "ואיה אפו תקותי ותקותי מי ישורנה"
    },
    {
      "number": 16,
      "hebrew": "בדי שאל תרדנה אם־יחד על־עפר נחת"
    }
  ]
}