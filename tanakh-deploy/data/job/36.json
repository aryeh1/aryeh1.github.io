{
  "book": "Job",
  "bookHebrew": "איוב",
  "chapter": 36,
  "verses": [
    {
      "number": 1,
      "hebrew": "ויסף אליהוא ויאמר"
    },
    {
      "number": 2,
      "hebrew": "כתר־לי זעיר ואחוך כי עוד לאלוה מלים"
    },
    {
      "number": 3,
      "hebrew": "אשא דעי למרחוק ולפעלי אתן־צדק"
    },
    {
      "number": 4,
      "hebrew": "כי־אמנם לא־שקר מלי תמים דעות עמך"
    },
    {
      "number": 5,
      "hebrew": "הן־אל כביר ולא ימאס כביר כח לב"
    },
    {
      "number": 6,
      "hebrew": "לא־יחיה רשע ומשפט עניים יתן"
    },
    {
      "number": 7,
      "hebrew": "לא־יגרע מצדיק עיניו ואת־מלכים לכסא וישיבם לנצח ויגבהו"
    },
    {
      "number": 8,
      "hebrew": "ואם־אסורים בזקים ילכדון בחבלי־עני"
    },
    {
      "number": 9,
      "hebrew": "ויגד להם פעלם ופשעיהם כי יתגברו"
    },
    {
      "number": 10,
      "hebrew": "ויגל אזנם למוסר ויאמר כי־ישבון מאון"
    },
    {
      "number": 11,
      "hebrew": "אם־ישמעו ויעבדו יכלו ימיהם בטוב ושניהם בנעימים"
    },
    {
      "number": 12,
      "hebrew": "ואם־לא ישמעו בשלח יעברו ויגועו כבלי־דעת"
    },
    {
      "number": 13,
      "hebrew": "וחנפי־לב ישימו אף לא ישועו כי אסרם"
    },
    {
      "number": 14,
      "hebrew": "תמת בנער נפשם וחיתם בקדשים"
    },
    {
      "number": 15,
      "hebrew": "יחלץ עני בעניו ויגל בלחץ אזנם"
    },
    {
      "number": 16,
      "hebrew": "ואף הסיתך מפי־צר רחב לא־מוצק תחתיה ונחת שלחנך מלא דשן"
    },
    {
      "number": 17,
      "hebrew": "ודין־רשע מלאת דין ומשפט יתמכו"
    },
    {
      "number": 18,
      "hebrew": "כי־חמה פן־יסיתך בספק ורב־כפר אל־יטך"
    },
    {
      "number": 19,
      "hebrew": "היערך שועך לא בצר וכל מאמצי־כח"
    },
    {
      "number": 20,
      "hebrew": "אל־תשאף הלילה לעלות עמים תחתם"
    },
    {
      "number": 21,
      "hebrew": "השמר אל־תפן אל־און כי־על־זה בחרת מעני"
    },
    {
      "number": 22,
      "hebrew": "הן־אל ישגיב בכחו מי כמהו מורה"
    },
    {
      "number": 23,
      "hebrew": "מי־פקד עליו דרכו ומי־אמר פעלת עולה"
    },
    {
      "number": 24,
      "hebrew": "זכר כי־תשגיא פעלו אשר שררו אנשים"
    },
    {
      "number": 25,
      "hebrew": "כל־אדם חזו־בו אנוש יביט מרחוק"
    },
    {
      "number": 26,
      "hebrew": "הן־אל שגיא ולא נדע מספר שניו ולא־חקר"
    },
    {
      "number": 27,
      "hebrew": "כי יגרע נטפי־מים יזקו מטר לאדו"
    },
    {
      "number": 28,
      "hebrew": "אשר־יזלו שחקים ירעפו עלי אדם רב"
    },
    {
      "number": 29,
      "hebrew": "אף אם־יבין מפרשי־עב תשאות סכתו"
    },
    {
      "number": 30,
      "hebrew": "הן־פרש עליו אורו ושרשי הים כסה"
    },
    {
      "number": 31,
      "hebrew": "כי־בם ידין עמים יתן־אכל למכביר"
    },
    {
      "number": 32,
      "hebrew": "על־כפים כסה־אור ויצו עליה במפגיע"
    },
    {
      "number": 33,
      "hebrew": "יגיד עליו רעו מקנה אף על־עולה"
    }
  ]
}