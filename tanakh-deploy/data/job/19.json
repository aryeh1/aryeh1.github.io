{
  "book": "Job",
  "bookHebrew": "איוב",
  "chapter": 19,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "עד־אנה תוגיון נפשי ותדכאונני במלים"
    },
    {
      "number": 3,
      "hebrew": "זה עשר פעמים תכלימוני לא־תבשו תהכרו־לי"
    },
    {
      "number": 4,
      "hebrew": "ואף־אמנם שגיתי אתי תלין משוגתי"
    },
    {
      "number": 5,
      "hebrew": "אם־אמנם עלי תגדילו ותוכיחו עלי חרפתי"
    },
    {
      "number": 6,
      "hebrew": "דעו־אפו כי־אלוה עותני ומצודו עלי הקיף"
    },
    {
      "number": 7,
      "hebrew": "הן אצעק חמס ולא אענה אשוע ואין משפט"
    },
    {
      "number": 8,
      "hebrew": "ארחי גדר ולא אעבור ועל נתיבותי חשך ישים"
    },
    {
      "number": 9,
      "hebrew": "כבודי מעלי הפשיט ויסר עטרת ראשי"
    },
    {
      "number": 10,
      "hebrew": "יתצני סביב ואלך ויסע כעץ תקותי"
    },
    {
      "number": 11,
      "hebrew": "ויחר עלי אפו ויחשבני לו כצריו"
    },
    {
      "number": 12,
      "hebrew": "יחד יבאו גדודיו ויסלו עלי דרכם ויחנו סביב לאהלי"
    },
    {
      "number": 13,
      "hebrew": "אחי מעלי הרחיק וידעי אך־זרו ממני"
    },
    {
      "number": 14,
      "hebrew": "חדלו קרובי ומידעי שכחוני"
    },
    {
      "number": 15,
      "hebrew": "גרי ביתי ואמהתי לזר תחשבני נכרי הייתי בעיניהם"
    },
    {
      "number": 16,
      "hebrew": "לעבדי קראתי ולא יענה במו־פי אתחנן־לו"
    },
    {
      "number": 17,
      "hebrew": "רוחי זרה לאשתי וחנתי לבני בטני"
    },
    {
      "number": 18,
      "hebrew": "גם־עוילים מאסו בי אקומה וידברו־בי"
    },
    {
      "number": 19,
      "hebrew": "תעבוני כל־מתי סודי וזה־אהבתי נהפכו־בי"
    },
    {
      "number": 20,
      "hebrew": "בעורי ובבשרי דבקה עצמי ואתמלטה בעור שני"
    },
    {
      "number": 21,
      "hebrew": "חנני חנני אתם רעי כי יד־אלוה נגעה בי"
    },
    {
      "number": 22,
      "hebrew": "למה תרדפני כמו־אל ומבשרי לא תשבעו"
    },
    {
      "number": 23,
      "hebrew": "מי־יתן אפו ויכתבון מלי מי־יתן בספר ויחקו"
    },
    {
      "number": 24,
      "hebrew": "בעט־ברזל ועפרת לעד בצור יחצבון"
    },
    {
      "number": 25,
      "hebrew": "ואני ידעתי גאלי חי ואחרון על־עפר יקום"
    },
    {
      "number": 26,
      "hebrew": "ואחר עורי נקפו־זאת ומבשרי אחזה אלוה"
    },
    {
      "number": 27,
      "hebrew": "אשר אני אחזה־לי ועיני ראו ולא־זר כלו כליתי בחקי"
    },
    {
      "number": 28,
      "hebrew": "כי תאמרו מה־נרדף־לו ושרש דבר נמצא־בי"
    },
    {
      "number": 29,
      "hebrew": "גורו לכם מפני־חרב כי־חמה עונות חרב למען תדעון שדין [שדון]"
    }
  ]
}