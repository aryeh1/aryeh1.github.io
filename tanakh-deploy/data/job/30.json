{
  "book": "Job",
  "bookHebrew": "איוב",
  "chapter": 30,
  "verses": [
    {
      "number": 1,
      "hebrew": "ועתה שחקו עלי צעירים ממני לימים אשר־מאסתי אבותם לשית עם־כלבי צאני"
    },
    {
      "number": 2,
      "hebrew": "גם־כח ידיהם למה לי עלימו אבד כלח"
    },
    {
      "number": 3,
      "hebrew": "בחסר ובכפן גלמוד הערקים ציה אמש שואה ומשאה"
    },
    {
      "number": 4,
      "hebrew": "הקטפים מלוח עלי־שיח ושרש רתמים לחמם"
    },
    {
      "number": 5,
      "hebrew": "מן־גו יגרשו יריעו עלימו כגנב"
    },
    {
      "number": 6,
      "hebrew": "בערוץ נחלים לשכן חרי עפר וכפים"
    },
    {
      "number": 7,
      "hebrew": "בין־שיחים ינהקו תחת חרול יספחו"
    },
    {
      "number": 8,
      "hebrew": "בני־נבל גם־בני בלי־שם נכאו מן־הארץ"
    },
    {
      "number": 9,
      "hebrew": "ועתה נגינתם הייתי ואהי להם למלה"
    },
    {
      "number": 10,
      "hebrew": "תעבוני רחקו מני ומפני לא־חשכו רק"
    },
    {
      "number": 11,
      "hebrew": "כי־יתרו [יתרי] פתח ויענני ורסן מפני שלחו"
    },
    {
      "number": 12,
      "hebrew": "על־ימין פרחח יקומו רגלי שלחו ויסלו עלי ארחות אידם"
    },
    {
      "number": 13,
      "hebrew": "נתסו נתיבתי להותי יעילו לא עזר למו"
    },
    {
      "number": 14,
      "hebrew": "כפרץ רחב יאתיו תחת שאה התגלגלו"
    },
    {
      "number": 15,
      "hebrew": "ההפך עלי בלהות תרדף כרוח נדבתי וכעב עברה ישעתי"
    },
    {
      "number": 16,
      "hebrew": "ועתה עלי תשתפך נפשי יאחזוני ימי־עני"
    },
    {
      "number": 17,
      "hebrew": "לילה עצמי נקר מעלי וערקי לא ישכבון"
    },
    {
      "number": 18,
      "hebrew": "ברב־כח יתחפש לבושי כפי כתנתי יאזרני"
    },
    {
      "number": 19,
      "hebrew": "הרני לחמר ואתמשל כעפר ואפר"
    },
    {
      "number": 20,
      "hebrew": "אשוע אליך ולא תענני עמדתי ותתבנן בי"
    },
    {
      "number": 21,
      "hebrew": "תהפך לאכזר לי בעצם ידך תשטמני"
    },
    {
      "number": 22,
      "hebrew": "תשאני אל־רוח תרכיבני ותמגגני תשוה [תושיה]"
    },
    {
      "number": 23,
      "hebrew": "כי־ידעתי מות תשיבני ובית מועד לכל־חי"
    },
    {
      "number": 24,
      "hebrew": "אך לא־בעי ישלח־יד אם־בפידו להן שוע"
    },
    {
      "number": 25,
      "hebrew": "אם־לא בכיתי לקשה־יום עגמה נפשי לאביון"
    },
    {
      "number": 26,
      "hebrew": "כי טוב קויתי ויבא רע ואיחלה לאור ויבא אפל"
    },
    {
      "number": 27,
      "hebrew": "מעי רתחו ולא־דמו קדמני ימי־עני"
    },
    {
      "number": 28,
      "hebrew": "קדר הלכתי בלא חמה קמתי בקהל אשוע"
    },
    {
      "number": 29,
      "hebrew": "אח הייתי לתנים ורע לבנות יענה"
    },
    {
      "number": 30,
      "hebrew": "עורי שחר מעלי ועצמי־חרה מני־חרב"
    },
    {
      "number": 31,
      "hebrew": "ויהי לאבל כנרי ועגבי לקול בכים"
    }
  ]
}