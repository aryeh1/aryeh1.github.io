{
  "book": "Job",
  "bookHebrew": "איוב",
  "chapter": 15,
  "verses": [
    {
      "number": 1,
      "hebrew": "ויען אליפז התימני ויאמר"
    },
    {
      "number": 2,
      "hebrew": "החכם יענה דעת־רוח וימלא קדים בטנו"
    },
    {
      "number": 3,
      "hebrew": "הוכח בדבר לא יסכון ומלים לא־יועיל בם"
    },
    {
      "number": 4,
      "hebrew": "אף־אתה תפר יראה ותגרע שיחה לפני־אל"
    },
    {
      "number": 5,
      "hebrew": "כי יאלף עונך פיך ותבחר לשון ערומים"
    },
    {
      "number": 6,
      "hebrew": "ירשיעך פיך ולא־אני ושפתיך יענו־בך"
    },
    {
      "number": 7,
      "hebrew": "הראישון אדם תולד ולפני גבעות חוללת"
    },
    {
      "number": 8,
      "hebrew": "הבסוד אלוה תשמע ותגרע אליך חכמה"
    },
    {
      "number": 9,
      "hebrew": "מה־ידעת ולא נדע תבין ולא־עמנו הוא"
    },
    {
      "number": 10,
      "hebrew": "גם־שב גם־ישיש בנו כביר מאביך ימים"
    },
    {
      "number": 11,
      "hebrew": "המעט ממך תנחמות אל ודבר לאט עמך"
    },
    {
      "number": 12,
      "hebrew": "מה־יקחך לבך ומה־ירזמון עיניך"
    },
    {
      "number": 13,
      "hebrew": "כי־תשיב אל־אל רוחך והצאת מפיך מלין"
    },
    {
      "number": 14,
      "hebrew": "מה־אנוש כי־יזכה וכי־יצדק ילוד אשה"
    },
    {
      "number": 15,
      "hebrew": "הן בקדשו [בקדשיו] לא יאמין ושמים לא־זכו בעיניו"
    },
    {
      "number": 16,
      "hebrew": "אף כי־נתעב ונאלח איש־שתה כמים עולה"
    },
    {
      "number": 17,
      "hebrew": "אחוך שמע־לי וזה־חזיתי ואספרה"
    },
    {
      "number": 18,
      "hebrew": "אשר־חכמים יגידו ולא כחדו מאבותם"
    },
    {
      "number": 19,
      "hebrew": "להם לבדם נתנה הארץ ולא־עבר זר בתוכם"
    },
    {
      "number": 20,
      "hebrew": "כל־ימי רשע הוא מתחולל ומספר שנים נצפנו לעריץ"
    },
    {
      "number": 21,
      "hebrew": "קול־פחדים באזניו בשלום שודד יבואנו"
    },
    {
      "number": 22,
      "hebrew": "לא־יאמין שוב מני־חשך וצפו [וצפוי] הוא אלי־חרב"
    },
    {
      "number": 23,
      "hebrew": "נדד הוא ללחם איה ידע כי־נכון בידו יום־חשך"
    },
    {
      "number": 24,
      "hebrew": "יבעתהו צר ומצוקה תתקפהו כמלך עתיד לכידור"
    },
    {
      "number": 25,
      "hebrew": "כי־נטה אל־אל ידו ואל־שדי יתגבר"
    },
    {
      "number": 26,
      "hebrew": "ירוץ אליו בצואר בעבי גבי מגניו"
    },
    {
      "number": 27,
      "hebrew": "כי־כסה פניו בחלבו ויעש פימה עלי־כסל"
    },
    {
      "number": 28,
      "hebrew": "וישכון ערים נכחדות בתים לא־ישבו למו אשר התעתדו לגלים"
    },
    {
      "number": 29,
      "hebrew": "לא־יעשר ולא־יקום חילו ולא־יטה לארץ מנלם"
    },
    {
      "number": 30,
      "hebrew": "לא־יסור מני־חשך ינקתו תיבש שלהבת ויסור ברוח פיו"
    },
    {
      "number": 31,
      "hebrew": "אל־יאמן בשו [בשיו] נתעה כי־שוא תהיה תמורתו"
    },
    {
      "number": 32,
      "hebrew": "בלא־יומו תמלא וכפתו לא רעננה"
    },
    {
      "number": 33,
      "hebrew": "יחמס כגפן בסרו וישלך כזית נצתו"
    },
    {
      "number": 34,
      "hebrew": "כי־עדת חנף גלמוד ואש אכלה אהלי־שחד"
    },
    {
      "number": 35,
      "hebrew": "הרה עמל וילד און ובטנם תכין מרמה"
    }
  ]
}