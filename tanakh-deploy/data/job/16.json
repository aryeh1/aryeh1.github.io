{
  "book": "Job",
  "bookHebrew": "איוב",
  "chapter": 16,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "שמעתי כאלה רבות מנחמי עמל כלכם"
    },
    {
      "number": 3,
      "hebrew": "הקץ לדברי־רוח או מה־ימריצך כי תענה"
    },
    {
      "number": 4,
      "hebrew": "גם אנכי ככם אדברה לו־יש נפשכם תחת נפשי אחבירה עליכם במלים ואניעה עליכם במו ראשי"
    },
    {
      "number": 5,
      "hebrew": "אאמצכם במו־פי וניד שפתי יחשך"
    },
    {
      "number": 6,
      "hebrew": "אם־אדברה לא־יחשך כאבי ואחדלה מה־מני יהלך"
    },
    {
      "number": 7,
      "hebrew": "אך־עתה הלאני השמות כל־עדתי"
    },
    {
      "number": 8,
      "hebrew": "ותקמטני לעד היה ויקם בי כחשי בפני יענה"
    },
    {
      "number": 9,
      "hebrew": "אפו טרף וישטמני חרק עלי בשניו צרי ילטוש עיניו לי"
    },
    {
      "number": 10,
      "hebrew": "פערו עלי בפיהם בחרפה הכו לחיי יחד עלי יתמלאון"
    },
    {
      "number": 11,
      "hebrew": "יסגירני אל אל עויל ועל־ידי רשעים ירטני"
    },
    {
      "number": 12,
      "hebrew": "שלו הייתי ויפרפרני ואחז בערפי ויפצפצני ויקימני לו למטרה"
    },
    {
      "number": 13,
      "hebrew": "יסבו עלי רביו יפלח כליותי ולא יחמול ישפך לארץ מררתי"
    },
    {
      "number": 14,
      "hebrew": "יפרצני פרץ על־פני־פרץ ירץ עלי כגבור"
    },
    {
      "number": 15,
      "hebrew": "שק תפרתי עלי גלדי ועללתי בעפר קרני"
    },
    {
      "number": 16,
      "hebrew": "פני חמרמרה [חמרמרו] מני־בכי ועל עפעפי צלמות"
    },
    {
      "number": 17,
      "hebrew": "על לא־חמס בכפי ותפלתי זכה"
    },
    {
      "number": 18,
      "hebrew": "ארץ אל־תכסי דמי ואל־יהי מקום לזעקתי"
    },
    {
      "number": 19,
      "hebrew": "גם־עתה הנה־בשמים עדי ושהדי במרומים"
    },
    {
      "number": 20,
      "hebrew": "מליצי רעי אל־אלוה דלפה עיני"
    },
    {
      "number": 21,
      "hebrew": "ויוכח לגבר עם־אלוה ובן־אדם לרעהו"
    },
    {
      "number": 22,
      "hebrew": "כי־שנות מספר יאתיו וארח לא־אשוב אהלך"
    }
  ]
}