{
  "book": "Job",
  "bookHebrew": "איוב",
  "chapter": 31,
  "verses": [
    {
      "number": 1,
      "hebrew": "ברית כרתי לעיני ומה אתבונן על־בתולה"
    },
    {
      "number": 2,
      "hebrew": "ומה חלק אלוה ממעל ונחלת שדי ממרמים"
    },
    {
      "number": 3,
      "hebrew": "הלא־איד לעול ונכר לפעלי און"
    },
    {
      "number": 4,
      "hebrew": "הלא־הוא יראה דרכי וכל־צעדי יספור"
    },
    {
      "number": 5,
      "hebrew": "אם־הלכתי עם־שוא ותחש על־מרמה רגלי"
    },
    {
      "number": 6,
      "hebrew": "ישקלני במאזני־צדק וידע אלוה תמתי"
    },
    {
      "number": 7,
      "hebrew": "אם תטה אשרי מני הדרך ואחר עיני הלך לבי ובכפי דבק מאום"
    },
    {
      "number": 8,
      "hebrew": "אזרעה ואחר יאכל וצאצאי ישרשו"
    },
    {
      "number": 9,
      "hebrew": "אם־נפתה לבי על־אשה ועל־פתח רעי ארבתי"
    },
    {
      "number": 10,
      "hebrew": "תטחן לאחר אשתי ועליה יכרעון אחרין"
    },
    {
      "number": 11,
      "hebrew": "כי־הוא [היא] זמה והיא [והוא] עון פלילים"
    },
    {
      "number": 12,
      "hebrew": "כי אש היא עד־אבדון תאכל ובכל־תבואתי תשרש"
    },
    {
      "number": 13,
      "hebrew": "אם־אמאס משפט עבדי ואמתי ברבם עמדי"
    },
    {
      "number": 14,
      "hebrew": "ומה אעשה כי־יקום אל וכי־יפקד מה אשיבנו"
    },
    {
      "number": 15,
      "hebrew": "ה‍לא־בבטן עשני עשהו ויכננו ברחם אחד"
    },
    {
      "number": 16,
      "hebrew": "אם־אמנע מחפץ דלים ועיני אלמנה אכלה"
    },
    {
      "number": 17,
      "hebrew": "ואכל פתי לבדי ולא־אכל יתום ממנה"
    },
    {
      "number": 18,
      "hebrew": "כי מנעורי גדלני כאב ומבטן אמי אנחנה"
    },
    {
      "number": 19,
      "hebrew": "אם־אראה אובד מבלי לבוש ואין כסות לאביון"
    },
    {
      "number": 20,
      "hebrew": "אם־לא ברכוני חלצו [חלציו] ומגז כבשי יתחמם"
    },
    {
      "number": 21,
      "hebrew": "אם־הניפותי על־יתום ידי כי־אראה בשער עזרתי"
    },
    {
      "number": 22,
      "hebrew": "כתפי משכמה תפול ואזרעי מקנה תשבר"
    },
    {
      "number": 23,
      "hebrew": "כי פחד אלי איד אל ומשאתו לא אוכל"
    },
    {
      "number": 24,
      "hebrew": "אם־שמתי זהב כסלי ולכתם אמרתי מבטחי"
    },
    {
      "number": 25,
      "hebrew": "אם־אשמח כי־רב חילי וכי־כביר מצאה ידי"
    },
    {
      "number": 26,
      "hebrew": "אם־אראה אור כי יהל וירח יקר הלך"
    },
    {
      "number": 27,
      "hebrew": "ויפת בסתר לבי ותשק ידי לפי"
    },
    {
      "number": 28,
      "hebrew": "גם־הוא עון פלילי כי־כחשתי לאל ממעל"
    },
    {
      "number": 29,
      "hebrew": "אם־אשמח בפיד משנאי והתעררתי כי־מצאו רע"
    },
    {
      "number": 30,
      "hebrew": "ולא־נתתי לחטא חכי לשאל באלה נפשו"
    },
    {
      "number": 31,
      "hebrew": "אם־לא אמרו מתי אהלי מי־יתן מבשרו לא נשבע"
    },
    {
      "number": 32,
      "hebrew": "בחוץ לא־ילין גר דלתי לארח אפתח"
    },
    {
      "number": 33,
      "hebrew": "אם־כסיתי כאדם פשעי לטמון בחבי עוני"
    },
    {
      "number": 34,
      "hebrew": "כי אערוץ המון רבה ובוז־משפחות יחתני ואדם לא־אצא פתח"
    },
    {
      "number": 35,
      "hebrew": "מי יתן־לי שמע לי הן־תוי שדי יענני וספר כתב איש ריבי"
    },
    {
      "number": 36,
      "hebrew": "אם־לא על־שכמי אשאנו אענדנו עטרות לי"
    },
    {
      "number": 37,
      "hebrew": "מספר צעדי אגידנו כמו־נגיד אקרבנו"
    },
    {
      "number": 38,
      "hebrew": "אם־עלי אדמתי תזעק ויחד תלמיה יבכיון"
    },
    {
      "number": 39,
      "hebrew": "אם־כחה אכלתי בלי־כסף ונפש בעליה הפחתי"
    },
    {
      "number": 40,
      "hebrew": "תחת חטה יצא חוח ותחת־שערה באשה תמו דברי איוב"
    }
  ]
}