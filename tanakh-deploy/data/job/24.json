{
  "book": "Job",
  "bookHebrew": "איוב",
  "chapter": 24,
  "verses": [
    {
      "number": 1,
      "hebrew": "מדוע משדי לא־נצפנו עתים וידעו [וידעיו] לא־חזו ימיו"
    },
    {
      "number": 2,
      "hebrew": "גבלות ישיגו עדר גזלו וירעו"
    },
    {
      "number": 3,
      "hebrew": "חמור יתומים ינהגו יחבלו שור אלמנה"
    },
    {
      "number": 4,
      "hebrew": "יטו אביונים מדרך יחד חבאו עניי־ארץ"
    },
    {
      "number": 5,
      "hebrew": "הן פראים במדבר יצאו בפעלם משחרי לטרף ערבה לו לחם לנערים"
    },
    {
      "number": 6,
      "hebrew": "בשדה בלילו יקצירו [יקצורו] וכרם רשע ילקשו"
    },
    {
      "number": 7,
      "hebrew": "ערום ילינו מבלי לבוש ואין כסות בקרה"
    },
    {
      "number": 8,
      "hebrew": "מזרם הרים ירטבו ומבלי מחסה חבקו־צור"
    },
    {
      "number": 9,
      "hebrew": "יגזלו משד יתום ועל־עני יחבלו"
    },
    {
      "number": 10,
      "hebrew": "ערום הלכו בלי לבוש ורעבים נשאו עמר"
    },
    {
      "number": 11,
      "hebrew": "בין־שורתם יצהירו יקבים דרכו ויצמאו"
    },
    {
      "number": 12,
      "hebrew": "מעיר מתים ינאקו ונפש־חללים תשוע ואלוה לא־ישים תפלה"
    },
    {
      "number": 13,
      "hebrew": "המה היו במרדי־אור לא־הכירו דרכיו ולא ישבו בנתיבתיו"
    },
    {
      "number": 14,
      "hebrew": "לאור יקום רוצח יקטל־עני ואביון ובלילה יהי כגנב"
    },
    {
      "number": 15,
      "hebrew": "ועין נאף שמרה נשף לאמר לא־תשורני עין וסתר פנים ישים"
    },
    {
      "number": 16,
      "hebrew": "חתר בחשך בתים יומם חתמו־למו לא־ידעו אור"
    },
    {
      "number": 17,
      "hebrew": "כי יחדו בקר למו צלמות כי־יכיר בלהות צלמות"
    },
    {
      "number": 18,
      "hebrew": "קל־הוא על־פני־מים תקלל חלקתם בארץ לא־יפנה דרך כרמים"
    },
    {
      "number": 19,
      "hebrew": "ציה גם־חם יגזלו מימי־שלג שאול חטאו"
    },
    {
      "number": 20,
      "hebrew": "ישכחהו רחם מתקו רמה עוד לא־יזכר ותשבר כעץ עולה"
    },
    {
      "number": 21,
      "hebrew": "רעה עקרה לא תלד ואלמנה לא ייטיב"
    },
    {
      "number": 22,
      "hebrew": "ומשך אבירים בכחו יקום ולא־יאמין בחיין"
    },
    {
      "number": 23,
      "hebrew": "יתן־לו לבטח וישען ועיניהו על־דרכיהם"
    },
    {
      "number": 24,
      "hebrew": "רומו מעט ואיננו והמכו ככל יקפצון וכראש שבלת ימלו"
    },
    {
      "number": 25,
      "hebrew": "ואם־לא אפו מי יכזיבני וישם לאל מלתי"
    }
  ]
}