{
  "book": "Job",
  "bookHebrew": "איוב",
  "chapter": 4,
  "verses": [
    {
      "number": 1,
      "hebrew": "ויען אליפז התימני ויאמר"
    },
    {
      "number": 2,
      "hebrew": "הנסה דבר אליך תלאה ועצר במלין מי יוכל"
    },
    {
      "number": 3,
      "hebrew": "הנה יסרת רבים וידים רפות תחזק"
    },
    {
      "number": 4,
      "hebrew": "כושל יקימון מליך וברכים כרעות תאמץ"
    },
    {
      "number": 5,
      "hebrew": "כי עתה תבוא אליך ותלא תגע עדיך ותבהל"
    },
    {
      "number": 6,
      "hebrew": "הלא יראתך כסלתך תקותך ותם דרכיך"
    },
    {
      "number": 7,
      "hebrew": "זכר־נא מי הוא נקי אבד ואיפה ישרים נכחדו"
    },
    {
      "number": 8,
      "hebrew": "כאשר ראיתי חרשי און וזרעי עמל יקצרהו"
    },
    {
      "number": 9,
      "hebrew": "מנשמת אלוה יאבדו ומרוח אפו יכלו"
    },
    {
      "number": 10,
      "hebrew": "שאגת אריה וקול שחל ושני כפירים נתעו"
    },
    {
      "number": 11,
      "hebrew": "ליש אבד מבלי־טרף ובני לביא יתפרדו"
    },
    {
      "number": 12,
      "hebrew": "ואלי דבר יגנב ותקח אזני שמץ מנהו"
    },
    {
      "number": 13,
      "hebrew": "בשעפים מחזינות לילה בנפל תרדמה על־אנשים"
    },
    {
      "number": 14,
      "hebrew": "פחד קראני ורעדה ורב עצמותי הפחיד"
    },
    {
      "number": 15,
      "hebrew": "ורוח על־פני יחלף תסמר שערת בשרי"
    },
    {
      "number": 16,
      "hebrew": "יעמד ולא־אכיר מראהו תמונה לנגד עיני דממה וקול אשמע"
    },
    {
      "number": 17,
      "hebrew": "האנוש מאלוה יצדק אם מעשהו יטהר־גבר"
    },
    {
      "number": 18,
      "hebrew": "הן בעבדיו לא יאמין ובמלאכיו ישים תהלה"
    },
    {
      "number": 19,
      "hebrew": "אף שכני בתי־חמר אשר־בעפר יסודם ידכאום לפני־עש"
    },
    {
      "number": 20,
      "hebrew": "מבקר לערב יכתו מבלי משים לנצח יאבדו"
    },
    {
      "number": 21,
      "hebrew": "הלא־נסע יתרם בם ימותו ולא בחכמה"
    }
  ]
}