{
  "book": "Job",
  "bookHebrew": "איוב",
  "chapter": 5,
  "verses": [
    {
      "number": 1,
      "hebrew": "קרא־נא היש עונך ואל־מי מקדשים תפנה"
    },
    {
      "number": 2,
      "hebrew": "כי־לאויל יהרג־כעש ופתה תמית קנאה"
    },
    {
      "number": 3,
      "hebrew": "א‍ני־ראיתי אויל משריש ואקוב נוהו פתאם"
    },
    {
      "number": 4,
      "hebrew": "ירחקו בניו מישע וידכאו בשער ואין מציל"
    },
    {
      "number": 5,
      "hebrew": "אשר קצירו רעב יאכל ואל־מצנים יקחהו ושאף צמים חילם"
    },
    {
      "number": 6,
      "hebrew": "כי לא־יצא מעפר און ומאדמה לא־יצמח עמל"
    },
    {
      "number": 7,
      "hebrew": "כי־אדם לעמל יולד ובני־רשף יגביהו עוף"
    },
    {
      "number": 8,
      "hebrew": "אולם אני אדרש אל־אל ואל־אלהים אשים דברתי"
    },
    {
      "number": 9,
      "hebrew": "עשה גדלות ואין חקר נפלאות עד־אין מספר"
    },
    {
      "number": 10,
      "hebrew": "הנתן מטר על־פני־ארץ ושלח מים על־פני חוצות"
    },
    {
      "number": 11,
      "hebrew": "לשום שפלים למרום וקדרים שגבו ישע"
    },
    {
      "number": 12,
      "hebrew": "מפר מחשבות ערומים ולא־תעשינה ידיהם תושיה"
    },
    {
      "number": 13,
      "hebrew": "לכד חכמים בערמם ועצת נפתלים נמהרה"
    },
    {
      "number": 14,
      "hebrew": "יומם יפגשו־חשך וכלילה ימששו בצהרים"
    },
    {
      "number": 15,
      "hebrew": "וישע מחרב מפיהם ומיד חזק אביון"
    },
    {
      "number": 16,
      "hebrew": "ותהי לדל תקוה ועלתה קפצה פיה"
    },
    {
      "number": 17,
      "hebrew": "הנה אשרי אנוש יוכחנו אלוה ומוסר שדי אל־תמאס"
    },
    {
      "number": 18,
      "hebrew": "כי הוא יכאיב ויחבש ימחץ וידו [וידיו] תרפינה"
    },
    {
      "number": 19,
      "hebrew": "בשש צרות יצילך ובשבע לא־יגע בך רע"
    },
    {
      "number": 20,
      "hebrew": "ברעב פדך ממות ובמלחמה מידי חרב"
    },
    {
      "number": 21,
      "hebrew": "בשוט לשון תחבא ולא־תירא משד כי יבוא"
    },
    {
      "number": 22,
      "hebrew": "לשד ולכפן תשחק ומחית הארץ אל־תירא"
    },
    {
      "number": 23,
      "hebrew": "כי עם־אבני השדה בריתך וחית השדה השלמה־לך"
    },
    {
      "number": 24,
      "hebrew": "וידעת כי־שלום אהלך ופקדת נוך ולא תחטא"
    },
    {
      "number": 25,
      "hebrew": "וידעת כי־רב זרעך וצאצאיך כעשב הארץ"
    },
    {
      "number": 26,
      "hebrew": "תבוא בכלח אלי־קבר כעלות גדיש בעתו"
    },
    {
      "number": 27,
      "hebrew": "הנה־זאת חקרנוה כן־היא שמענה ואתה דע־לך"
    }
  ]
}