{
  "book": "Job",
  "bookHebrew": "איוב",
  "chapter": 9,
  "verses": [
    {
      "number": 1,
      "hebrew": "ויען איוב ויאמר"
    },
    {
      "number": 2,
      "hebrew": "אמנם ידעתי כי־כן ומה־יצדק אנוש עם־אל"
    },
    {
      "number": 3,
      "hebrew": "אם־יחפץ לריב עמו לא־יעננו אחת מני־אלף"
    },
    {
      "number": 4,
      "hebrew": "חכם לבב ואמיץ כח מי־הקשה אליו וישלם"
    },
    {
      "number": 5,
      "hebrew": "המעתיק הרים ולא ידעו אשר הפכם באפו"
    },
    {
      "number": 6,
      "hebrew": "המרגיז ארץ ממקומה ועמודיה יתפלצון"
    },
    {
      "number": 7,
      "hebrew": "האמר לחרס ולא יזרח ובעד כוכבים יחתם"
    },
    {
      "number": 8,
      "hebrew": "נטה שמים לבדו ודורך על־במתי ים"
    },
    {
      "number": 9,
      "hebrew": "עשה־עש כסיל וכימה וחדרי תמן"
    },
    {
      "number": 10,
      "hebrew": "עשה גדלות עד־אין חקר ונפלאות עד־אין מספר"
    },
    {
      "number": 11,
      "hebrew": "הן יעבר עלי ולא אראה ויחלף ולא־אבין לו"
    },
    {
      "number": 12,
      "hebrew": "הן יחתף מי ישיבנו מי־יאמר אליו מה־תעשה"
    },
    {
      "number": 13,
      "hebrew": "אלוה לא־ישיב אפו תחתו [תחתיו] שחחו עזרי רהב"
    },
    {
      "number": 14,
      "hebrew": "אף כי־אנכי אעננו אבחרה דברי עמו"
    },
    {
      "number": 15,
      "hebrew": "אשר אם־צדקתי לא אענה למשפטי אתחנן"
    },
    {
      "number": 16,
      "hebrew": "אם־קראתי ויענני לא־אאמין כי־יאזין קולי"
    },
    {
      "number": 17,
      "hebrew": "אשר־בשערה ישופני והרבה פצעי חנם"
    },
    {
      "number": 18,
      "hebrew": "לא־יתנני השב רוחי כי ישבעני ממררים"
    },
    {
      "number": 19,
      "hebrew": "אם־לכח אמיץ הנה ואם־למשפט מי יועידני"
    },
    {
      "number": 20,
      "hebrew": "אם־אצדק פי ירשיעני תם־אני ויעקשני"
    },
    {
      "number": 21,
      "hebrew": "תם־אני לא־אדע נפשי אמאס חיי"
    },
    {
      "number": 22,
      "hebrew": "אחת היא על־כן אמרתי תם ורשע הוא מכלה"
    },
    {
      "number": 23,
      "hebrew": "אם־שוט ימית פתאם למסת נקים ילעג"
    },
    {
      "number": 24,
      "hebrew": "ארץ נתנה ביד־רשע פני־שפטיה יכסה אם־לא אפוא מי־הוא"
    },
    {
      "number": 25,
      "hebrew": "וימי קלו מני־רץ ברחו לא־ראו טובה"
    },
    {
      "number": 26,
      "hebrew": "חלפו עם־אניות אבה כנשר יטוש עלי־אכל"
    },
    {
      "number": 27,
      "hebrew": "אם־אמרי אשכחה שיחי אעזבה פני ואבליגה"
    },
    {
      "number": 28,
      "hebrew": "יגרתי כל־עצבתי ידעתי כי־לא תנקני"
    },
    {
      "number": 29,
      "hebrew": "אנכי ארשע למה־זה הבל איגע"
    },
    {
      "number": 30,
      "hebrew": "אם־התרחצתי במו־[במי־] שלג והזכותי בבר כפי"
    },
    {
      "number": 31,
      "hebrew": "אז בשחת תטבלני ותעבוני שלמותי"
    },
    {
      "number": 32,
      "hebrew": "כי־לא־איש כמני אעננו נבוא יחדו במשפט"
    },
    {
      "number": 33,
      "hebrew": "לא יש־בינינו מוכיח ישת ידו על־שנינו"
    },
    {
      "number": 34,
      "hebrew": "יסר מעלי שבטו ואמתו אל־תבעתני"
    },
    {
      "number": 35,
      "hebrew": "אדברה ולא איראנו כי לא־כן אנכי עמדי"
    }
  ]
}