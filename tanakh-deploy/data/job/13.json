{
  "book": "Job",
  "bookHebrew": "איוב",
  "chapter": 13,
  "verses": [
    {
      "number": 1,
      "hebrew": "הן־כל ראתה עיני שמעה אזני ותבן לה"
    },
    {
      "number": 2,
      "hebrew": "כדעתכם ידעתי גם־אני לא־נפל אנכי מכם"
    },
    {
      "number": 3,
      "hebrew": "אולם אני אל־שדי אדבר והוכח אל־אל אחפץ"
    },
    {
      "number": 4,
      "hebrew": "ואולם אתם טפלי־שקר רפאי אלל כלכם"
    },
    {
      "number": 5,
      "hebrew": "מי־יתן החרש תחרישון ותהי לכם לחכמה"
    },
    {
      "number": 6,
      "hebrew": "שמעו־נא תוכחתי ורבות שפתי הקשיבו"
    },
    {
      "number": 7,
      "hebrew": "הלאל תדברו עולה ולו תדברו רמיה"
    },
    {
      "number": 8,
      "hebrew": "הפניו תשאון אם־לאל תריבון"
    },
    {
      "number": 9,
      "hebrew": "הטוב כי־יחקר אתכם אם־כהתל באנוש תהתלו בו"
    },
    {
      "number": 10,
      "hebrew": "הוכח יוכיח אתכם אם־בסתר פנים תשאון"
    },
    {
      "number": 11,
      "hebrew": "הלא שאתו תבעת אתכם ופחדו יפל עליכם"
    },
    {
      "number": 12,
      "hebrew": "זכרניכם משלי־אפר לגבי־חמר גביכם"
    },
    {
      "number": 13,
      "hebrew": "החרישו ממני ואדברה־אני ויעבר עלי מה"
    },
    {
      "number": 14,
      "hebrew": "על־מה אשא בשרי בשני ונפשי אשים בכפי"
    },
    {
      "number": 15,
      "hebrew": "הן יקטלני לא [לו] איחל אך־דרכי אל־פניו אוכיח"
    },
    {
      "number": 16,
      "hebrew": "גם־הוא־לי לישועה כי־לא לפניו חנף יבוא"
    },
    {
      "number": 17,
      "hebrew": "שמעו שמוע מלתי ואחותי באזניכם"
    },
    {
      "number": 18,
      "hebrew": "הנה־נא ערכתי משפט ידעתי כי־אני אצדק"
    },
    {
      "number": 19,
      "hebrew": "מי־הוא יריב עמדי כי־עתה אחריש ואגוע"
    },
    {
      "number": 20,
      "hebrew": "אך־שתים אל־תעש עמדי אז מפניך לא אסתר"
    },
    {
      "number": 21,
      "hebrew": "כפך מעלי הרחק ואמתך אל־תבעתני"
    },
    {
      "number": 22,
      "hebrew": "וקרא ואנכי אענה או־אדבר והשיבני"
    },
    {
      "number": 23,
      "hebrew": "כמה לי עונות וחטאות פשעי וחטאתי הדיעני"
    },
    {
      "number": 24,
      "hebrew": "למה־פניך תסתיר ותחשבני לאויב לך"
    },
    {
      "number": 25,
      "hebrew": "העלה נדף תערוץ ואת־קש יבש תרדף"
    },
    {
      "number": 26,
      "hebrew": "כי־תכתב עלי מררות ותורישני עונות נעורי"
    },
    {
      "number": 27,
      "hebrew": "ותשם בסד רגלי ותשמור כל־ארחותי על־שרשי רגלי תתחקה"
    },
    {
      "number": 28,
      "hebrew": "והוא כרקב יבלה כבגד אכלו עש"
    }
  ]
}