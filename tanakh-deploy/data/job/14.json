{
  "book": "Job",
  "bookHebrew": "איוב",
  "chapter": 14,
  "verses": [
    {
      "number": 1,
      "hebrew": "אדם ילוד אשה קצר ימים ושבע־רגז"
    },
    {
      "number": 2,
      "hebrew": "כציץ יצא וימל ויברח כצל ולא יעמוד"
    },
    {
      "number": 3,
      "hebrew": "אף־על־זה פקחת עינך ואתי תביא במשפט עמך"
    },
    {
      "number": 4,
      "hebrew": "מי־יתן טהור מטמא לא אחד"
    },
    {
      "number": 5,
      "hebrew": "אם חרוצים ימיו מספר־חדשיו אתך חקו [חקיו] עשית ולא יעבור"
    },
    {
      "number": 6,
      "hebrew": "שעה מעליו ויחדל עד־ירצה כשכיר יומו"
    },
    {
      "number": 7,
      "hebrew": "כי יש לעץ תקוה אם־יכרת ועוד יחליף וינקתו לא תחדל"
    },
    {
      "number": 8,
      "hebrew": "אם־יזקין בארץ שרשו ובעפר ימות גזעו"
    },
    {
      "number": 9,
      "hebrew": "מריח מים יפרח ועשה קציר כמו־נטע"
    },
    {
      "number": 10,
      "hebrew": "וגבר ימות ויחלש ויגוע אדם ואיו"
    },
    {
      "number": 11,
      "hebrew": "אזלו־מים מני־ים ונהר יחרב ויבש"
    },
    {
      "number": 12,
      "hebrew": "ואיש שכב ולא־יקום עד־בלתי שמים לא יקיצו ולא־יערו משנתם"
    },
    {
      "number": 13,
      "hebrew": "מי יתן בשאול תצפנני תסתירני עד־שוב אפך תשית לי חק ותזכרני"
    },
    {
      "number": 14,
      "hebrew": "אם־ימות גבר היחיה כל־ימי צבאי איחל עד־בוא חליפתי"
    },
    {
      "number": 15,
      "hebrew": "תקרא ואנכי אענך למעשה ידיך תכסף"
    },
    {
      "number": 16,
      "hebrew": "כי־עתה צעדי תספור לא־תשמור על־חטאתי"
    },
    {
      "number": 17,
      "hebrew": "חתם בצרור פשעי ותטפל על־עוני"
    },
    {
      "number": 18,
      "hebrew": "ואולם הר־נופל יבול וצור יעתק ממקמו"
    },
    {
      "number": 19,
      "hebrew": "אבנים שחקו מים תשטף־ספיחיה עפר־ארץ ותקות אנוש האבדת"
    },
    {
      "number": 20,
      "hebrew": "תתקפהו לנצח ויהלך משנה פניו ותשלחהו"
    },
    {
      "number": 21,
      "hebrew": "יכבדו בניו ולא ידע ויצערו ולא־יבין למו"
    },
    {
      "number": 22,
      "hebrew": "אך־בשרו עליו יכאב ונפשו עליו תאבל"
    }
  ]
}